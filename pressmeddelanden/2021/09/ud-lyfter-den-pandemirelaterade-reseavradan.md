# UD lyfter den pandemirelaterade reseavrådan

UD:s avrådan från icke-nödvändiga resor till alla världens länder infördes den 14 mars 2020 till följd av coronapandemin. Det var första gången någonsin ett avrådansbeslut omfattade hela världen. I takt med att läget förbättrats har UD hävt avrådan från resor till en rad länder, framför allt inom Europa. I och med dagens beslut hävs den pandemirelaterade avrådan för resterande länder från och med 1 oktober.

– Reseavrådan för alla världens länder var en extraordinär åtgärd i en svår och oförutsägbar tid. Ambitionen har hela tiden varit att lyfta avrådan så fort som möjligt och vi bedömer att vi nått den tidpunkten nu. Det är dock viktigt att komma ihåg att pandemin långt ifrån är över vilket fortfarande påverkar resandet, säger utrikesminister Ann Linde.

UD har beslutat att lyfta reseavrådan eftersom pandemisituationen förbättrats globalt och många länder lyft sina restriktioner. Sverige har en hög vaccinationsgrad och resenärer och reseaktörer har anpassat sig till den nya situationen.

– Resenärer har fortsatt ett stort ansvar att själva ta reda på vad som gäller på resmålet och att följa de regler och rekommendationer som finns, säger utrikesminister Ann Linde.

Även om det inte längre finns en bred avrådan med anledning av pandemin, finns i många länder fortfarande restriktioner som kan påverka en resa såsom krav på munskydd, uppvisande av negativa PCR-tester eller vaccinationsintyg. I vissa länder råder fortfarande inreseförbud för utländska resenärer. Generellt sett är det enklare att resa om man är fullvaccinerad mot covid-19. Folkhälsomyndigheten rekommenderar ovaccinerade utlandsresenärer att testa sig när de återvänder till Sverige.

På [swedenabroad.se](http://www.swedenabroad.se) och i appen UD Resklar finns ambassadernas reseinformation för respektive land. Där finns bland annat information om vad som gäller för inresa eller hänvisning till var den informationen kan hittas.

UD har fortsatt beredskap att återinföra en pandemirelaterad reseavrådan för länder eller regioner vid ett kraftigt försämrat läge. UD:s avrådansbeslut som fattats på annan grund än pandemin påverkas inte av dagens beslut utan gäller fortfarande. I länken under Genväg hittar du vilka länder och regioner UD avråder från att resa till på grund av säkerhetsskäl.
