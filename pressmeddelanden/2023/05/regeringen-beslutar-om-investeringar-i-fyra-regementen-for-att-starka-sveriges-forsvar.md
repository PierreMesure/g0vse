# Regeringen beslutar om investeringar i fyra regementen för att stärka Sveriges försvar

Regeringen beviljar Fortifikationsverket att påbörja arbetet med nya garnisoner för Dalregementet i Falun, Västernorrlands regemente i Sollefteå och Östersund och Bergslagens artilleriregemente i Kristinehamn. Investeringarna är en del i regeringens arbete för att öka den svenska försvarsförmågan.

– Det militära försvaret behöver stärkas för att vi bättre ska kunna försvara vårt land. Nu tar vi viktiga steg framåt genom att Fortifikationsverket kan påbörja projektering för garnisoner i fyra regementen, säger finansmarknadsminister Niklas Wykman.

Riksdagen fastställde i december 2020 att de fyra regementena skulle återupprättas. Regementena är inrättade men garnisonerna har ännu inte börjat byggas. I Försvarsberedningens senaste rapport konstateras det att byggandet av garnisoner för regementena behöver påskyndas.

– Välfungerande och ändamålsenliga garnisoner för våra värnpliktiga, anställda och frivilliga är en förutsättning för den tillväxt som sker, säger försvarsminister Pål Jonson.

Investeringen avser omfatta förvärv av mark, etablering av teknisk försörjning, planering för vägar, byggnader och andra objekt för verksamhetens behov. Projekteringsarbetet kommer att pågå under en period av två till tre år och garnisonerna bedöms kunna färdigställas och tas i bruk omkring år 2030.
