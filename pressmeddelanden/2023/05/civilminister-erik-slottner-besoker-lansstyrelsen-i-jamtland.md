# Civilminister Erik Slottner besöker länsstyrelsen i Jämtland

Onsdagen den 10 maj besöker civilminister Erik Slottner Östersund och Länsstyrelsen i Jämtlands län. Under besöket kommer civilministern även att träffa företrädare för Regionala utvecklingsnämnden.

Under besöket träffar civilministern representanter från Länsstyrelsen i Jämtlands län och regionen samt Östersunds respektive Strömsunds kommun. På agendan står frågor om bland annat främjandet av bostadsbyggande och civil beredskap i länet.

– Länsstyrelsernas roll är central vad gäller främjandet av länets utveckling och Sveriges civila beredskap. Jag ser fram emot mötet och att diskutera förutsättningar för samverkan mellan länsstyrelse och region i Jämtland och Härjedalen, säger civilminister Erik Slottner.

Erik Slottner träffar också representanter från den regionala utvecklingsnämnden för att samtala om förutsättningarna för, samt utformningen av, en god digital infrastruktur i ett av Sveriges mest glesbefolkade län.

Vid frågor kontakta civilministerns presskontakt.
