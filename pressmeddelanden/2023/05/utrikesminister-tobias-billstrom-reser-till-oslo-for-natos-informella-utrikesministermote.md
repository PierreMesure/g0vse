# Utrikesminister Tobias Billström reser till Oslo för Natos informella utrikesministermöte

Den 31 maj – 1 juni deltar utrikesminister Tobias Billström i Natos informella utrikesministermöte i Oslo. Mötet utgör en del av förberedelserna inför Natos toppmöte i Vilnius i juli i år.

Ministrarna kommer att diskutera Natos relationer och stöd till Ukraina, Natos samarbete med andra partner och hanteringen av olika säkerhetspolitiska utmaningar. Mötet blir ett viktigt tillfälle för utrikesministern att träffa sina ministerkollegor i Natokretsen och bland annat diskutera Sveriges anslutning till Nato.

– Genom medlemskapet i Nato stärker vi vår egen säkerhet och bidrar till hela det euroatlantiska områdets säkerhet och stabilitet. Det är angeläget att Nato fullbordar Sveriges anslutningsprocess inför toppmötet i Vilnius, säger utrikesminister Tobias Billström.

Under Natotoppmötet i Madrid i juni 2022 beviljades Sverige medlemskap i Nato. 29 av Natos 31 allierade har ratificerat Sveriges ansökan om medlemskap vilket visar på det starka stöd som Sverige fått för sin ansökan.
