# Energi- och näringsminister Ebba Busch deltar vid det transatlantiska högnivåmötet mellan EU och USA i Luleå

I dag, tisdagen den 30 maj, reser energi- och näringsminister Ebba Busch till Luleå för att delta vid högnivåmötet mellan EU och USA inom ramen för handels- och teknikrådet (TTC) som det svenska ordförandeskapet står värd för.

Programmet innehåller bland annat ett verksamhetsbesök hos Hybrit. Hybrit är ett samarbetsprojekt mellan SSAB, LKAB och Vattenfall som syftar till att utveckla det första fossilfria stålet.

Därtill deltar Ebba Busch vid flera programpunkter där svenska företag får möjlighet att diskutera europeisk industripolitik, hållbar teknik och den transatlantiska relationen.

– Svenska företag har spetskompetens inom områdena hållbarhet och smarta klimatlösningar och därför är jag extra glad att vi är i just Luleå som exemplifierar Sveriges arbete inom dessa områden, säger energi-och näringsminister Ebba Busch.

På plats i Luleå representeras Sverige av energi-och näringsminister Ebba Busch, utrikesminister Tobias Billström samt bistånds- och utrikeshandelsminister Johan Forssell.
