# Gunnar Strömmer inledningstalar på en konferens om förebyggande arbete mot illegal vapenhandel

I dag, den 16 maj, deltar justitieminister Gunnar Strömmer i en konferens i Bryssel som handlar om att förebygga illegal handel med vapen i sydöstra Europa. Statsrådet kommer att inleda konferensen tillsammans med höge representanten Josep Borrell Fontelles och kommissionär Ylva Johansson.

Under konferensen kommer bland annat halvtidsutvärderingen av EU:s handlingsplan om bekämpning av illegala vapen i Västra Balkan att presenteras och diskuteras. Ministrarna från västra Balkan förväntas redogöra för hur långt respektive land kommit i att nå de mål som är satta i handlingsplanen och vilka eventuella utmaningar man stött på.

Under konferensen kommer också ministrarna från EU:s medlemsstater att delta i diskussionerna om vad som åstadkommits på området under de senaste fyra åren.

För mer information och intervjuförfrågningar kontakta pressekreterare Erica Wide.
