# Romina Pourmokhtari deltar i vårens nordiska miljö- och klimatministermöte

Idag den 11 maj deltar klimat- och miljöminister Romina Pourmokhtari i det nordiska miljö- och klimatministermötet i Borgarfjördur på Island. På agendan står bland annat en diskussion om synergier mellan de nordiska energisystemen, samt en diskussion om EU:s Fit for 55-regelverk, som Sverige inleder.

Vid mötet kommer Sverige att inleda en diskussion om möjligheter och utmaningar som EU:s regelverk Fit for 55 skapar, hur dessa kan hanteras på bästa sätt samt vilken roll nordiskt samarbete eventuellt kan spela.

Andra punkter på dagordningen är diskussion inför klimatmötet COP28 i Dubai i höst om hur Norden kan samarbeta för att främja ett positivt utfall från det mötet. Ministrarna ska också ta upp försörjningen av hållbar energi i ljuset av den rådande situationen i Europa, koldioxidneutralitet och så kallade negativa utsläpp, nordiskt samarbete för att främja ett globalt avtal om plastföroreningar och hur de nordiska länderna kan vara ledande i omställningen av sjöfarten, exempelvis genom att etablera så kallade gröna korridorer i Norden.
