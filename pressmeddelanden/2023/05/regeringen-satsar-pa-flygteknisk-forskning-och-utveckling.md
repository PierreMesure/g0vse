# Regeringen satsar på flygteknisk forskning och utveckling

Regeringen ger Vinnova i uppdrag att stärka flygteknisk forskning, utveckling och innovation genom en ny programperiod av det Nationella flygtekniska forskningsprogrammet (NFFP). Satsningen uppgår till totalt 400 miljoner kronor under perioden 2023-2027.

– Sverige är idag ett av världens främsta länder inom flygteknik.  Genom detta uppdrag läggs grunden för den svenska flygindustrins  långsiktiga konkurrenskraft och för det framtida innovationssystemet inom flygteknik, säger energi- och näringsminister Ebba Busch.

NFFP omfattar flygteknisk forskning av både civilt och militärt intresse och Vinnova ska genomföra uppdraget i samverkan med Försvarsmakten. En ny programperiod av NFFP möjliggör för svenska aktörer att bidra till en reducering av flygets globala utsläpp genom utvecklandet av nya tekniska lösningar. Samtidigt bidrar den flygtekniska forskningen till att stärka svensk industris konkurrensförmåga.

– Framtiden för flyget i Sverige är ljus. Omställningen av flygbranschen går snabbt framåt och kommer ha stor påverkan i utformningen av morgondagens transportsystem. I detta arbete är forskningen avgörande, säger infrastruktur- och bostadsminister Andreas Carlson.

Uppdraget stödjer därmed den fastlagda inriktningen i regeringsförklaringen om att utveckla Sveriges förmågor i bland annat luftdomänen och möjliggöra anpassning till den snabba teknologiska utvecklingen.
