# Utrikesminister Tobias Billström deltar i Europarådets toppmöte i Reykjavik

Den 16–17 maj reser utrikesminister Tobias Billström till Reykjavik för att i statsministerns ställe delta i Europarådets toppmöte. Detta är fjärde toppmötet i Europarådets historia, som äger rum med anledning av kriget i Ukraina och att Ryssland därför i fjol uteslöts ur organisationen, samt mot bakgrund av att demokratin är på tillbakagång i delar av Europa.

– Europarådet är helt grundläggande för den framtid vi försöker bygga. Det är den centrala organisationen för skyddet av demokrati, mänskliga rättigheter och rättsstatens principer i Europa. Toppmötet i Reykjavik ger oss ett välkommet tillfälle att manifestera att vi står enade bakom dessa värderingar, säger utrikesminister Tobias Billström.

Under toppmötet ges tillfälle att diskutera hur organisationen kan stärkas och rustas för framtida utmaningar. Under toppmötet väntas även ett skadeståndsregister för Ukraina lanseras, som en del av det större återuppbyggnadsarbetet.

– Vi vill också visa vårt orubbliga stöd för Ukraina. Jag är därför mycket nöjd med att toppmötet kommer att etablera ett register för att Europarådet ska bistå Ukraina med att dokumentera skador som Ryssland orsakar, säger Tobias Billström.

Utrikesministern kommer även att ha bilaterala möten i Reykjavik.
