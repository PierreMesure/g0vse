# Energi- och näringsminister Ebba Busch leder Konkurrenskraftsrådets möte i Bryssel

Den 22 maj äger det andra och sista formella mötet i Konkurrenskraftsrådet under det svenska ordförandeskapet rum. Vid mötet kommer ministrarna bland annat att anta allmän riktlinje om ekodesignförslaget, diskutera EU:s långsiktiga konkurrenskraft samt förslaget om kritiska råmaterial.

– En säker och hållbar tillgång till råvaror är nödvändig för att stärka EU:s motståndskraft och för att möjliggöra den gröna omställningen. Akten om kritiska råvaror syftar till att öka brytningen, förädlingen och återvinningen inom EU, något som är prioriterat för det svenska ordförandeskapet. Jag ser fram emot att diskutera denna akt och många andra viktiga frågor tillsammans med mina kollegor i Bryssel, säger energi- och näringsminister Ebba Busch.
