# Försvarsminister Pål Jonson deltar i Sveriges statsbesök till Estland

Den 2 – 3 maj deltar försvarsminister Pål Jonson i kungaparets statsbesök till Estland tillsammans med utrikesminister Tobias Billström och bistånds- och utrikeshandelsminister Johan Forsell. Ett av syftena med statsbesöket är att främja ett fördjupat samarbete inom säkerhet och försvar.

Statsbesöket till Estland är ett tillfälle att fördjupa den redan mycket goda relationen som Sverige har med Estland, bland annat på försvars- och säkerhetsområdet.

Försvarsminister Pål Jonson kommer bland annat besöka Cyber Range 14 tillsammans med H.M Konungen och utrikesminister Tobias Billström. På Cyber Range 14 visar Estland upp sin förmåga att försvara sig vid ett cyberangrepp. Det är en unik mjukvarubaserad virtuell miljö som används för cybersäkerhetsutbildning och utveckling av innovativ teknik.

Pål Jonson, Tobias Billström och H.M. Konungen kommer också att delta vid ett seminarium om säkerhet på det estniska försvarsdepartementet. Fokus för seminariet ligger på svensk-estniskt försvarssamarbete och särskilt i relation till den svenska Nato-processen.

Senare kommer kungaparet, försvarsministern och utrikesministern att besöka Broken Line Monument som är en minnesplats för de omkomna i Estoniakatastrofen.
