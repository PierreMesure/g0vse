# Pål Jonson deltar i försvarsministermöte i Norra gruppen i Warszawa

Måndag den 22 maj träffar Pål Jonson försvarsministrarna i Norra gruppen i Warszawa. Mötet är det första sedan försvarsministrarna möttes i Oslo i november 2022. Under dagen ska ministrarna bland annat tala om säkerhetshot i öster och aktuella frågor inför Natotoppmötet i Vilnius i juli.

Norra gruppen är ett informellt försvarspolitiskt forum som fungerar kompletterande till andra försvarssamarbeten inom till exempel EU, Nato eller Nordefco. Norra gruppen består av de nordiska och baltiska länderna samt Nederländerna, Polen, Tyskland och Storbritannien.

Under mötet i Norra gruppen kommer försvarsministrarna att diskutera Rysslands militära förmåga och säkerheten i närområdet. Därtill kommer försvarsministrarna att diskutera fortsatt stöd till Ukraina. Slutligen kommer aktuella frågor inför Natotoppmötet i Vilnius att diskuteras.
