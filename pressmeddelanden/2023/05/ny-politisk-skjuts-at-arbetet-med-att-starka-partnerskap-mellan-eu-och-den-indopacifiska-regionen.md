# Ny politisk skjuts åt arbetet med att stärka partnerskap mellan EU och den indopacifiska regionen

Den 13 maj 2023 anordnades det andra mötet i ”EU Indo-Pacific Ministerial Forum”, denna gång i Stockholm. Värdar för ministermötet var Josep Borrell, EU:s höga representant för utrikes frågor och säkerhetspolitik samt vice ordförande för Europeiska kommissionen, och utrikesminister Tobias Billström.

Vid ministermötet i Stockholm samlades deltagare från EU, EU:s medlemsstater, Europeiska investeringsbanken, ett drygt trettiotal länder i regionen kring Indiska oceanen och Stilla havet (den indopacifiska regionen) och ett antal regionala organisationer. På inbjudan av värdarna deltog även företrädare för andra länder, inom ramen för sina respektive strategier för den indopacifiska regionen.

Ministermötet i Stockholm ger ny politisk skjuts åt arbetet med att stärka partnerskap mellan EU och den indopacifiska regionen, främja fred och säkerhet, regional stabilitet och delat välstånd och att utforma en gemensam framtidsvision för den indopacifiska regionen. Rysslands anfallskrig mot Ukraina har tydligt visat att när det gäller störande händelser så finns det inte några ”säkra avstånd” i en globaliserad värld.
