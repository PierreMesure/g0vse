# Ukrainas utrikesminister Dmytro Kuleba deltar i informellt möte med EU:s utrikesministrar i Stockholm

Lördag den 13 maj besöker Ukrainas utrikesminister Dmytro Kuleba Stockholm på inbjudan av utrikesminister Tobias Billström och EU:s höga representant för utrikes frågor och säkerhetspolitik Josep Borrell. Utrikesminister Kuleba ska bland annat delta vid ett informellt möte med EU:s utrikesministrar. På dagordningen står samtal om EU:s fortsatta stöd till Ukraina, inklusive landets EU-närmande, och åtgärder för fortsatt press på Ryssland.

– Under mitt besök i Odessa nyligen blev det än mer tydligt för mig hur viktigt det är med stärkt och långsiktigt EU-stöd till Ukraina. De kämpar inte bara för sin överlevnad utan också för ett säkrare Europa. Fortsatt starkt stöd till Ukraina och fortsatt ökat tryck mot Ryssland tillhör det svenska EU-ordförandeskapets främsta prioriteringar. Dagens möte blir ett värdefullt tillfälle för EU:s utrikesministrar att tala med utrikesminister Kuleba om dessa och andra viktiga frågor, säger utrikesminister Tobias Billström.

Tobias Billström och Dmytro Kuleba möttes senast i Odessa den 28 april i samband med ett nordiskt-baltiskt utrikesministerbesök i Ukraina.
