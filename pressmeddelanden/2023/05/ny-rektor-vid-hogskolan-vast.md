# Ny rektor vid Högskolan Väst

I dag har regeringen beslutat att anställa Mats Jägstam som rektor vid Högskolan Väst. Han tillträder som rektor den 1 augusti 2023.

- Jag vill önska Mats Jägstam ett stort lycka till i arbetet som rektor vid Högskolan Väst. Med sin långa och gedigna erfarenhet från universitetsvärlden är han väl lämpad för uppdraget, säger utbildningsminister Mats Persson.

Mats Jägstam är disputerad i produktionsteknik vid De Montfort University i Leicester, Storbritannien. Han är i dag VD för Science Park Skövde och har tidigare varit vicerektor vid Högskolan i Skövde, prorektor och tillförordnad rektor vid Högskolan i Jönköping samt VD på Tekniska Högskolan i Jönköping.
