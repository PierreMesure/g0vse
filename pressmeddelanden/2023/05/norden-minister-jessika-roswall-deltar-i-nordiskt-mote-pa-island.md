# Norden-minister Jessika Roswall deltar i nordiskt möte på Island

Den 1 juni deltar EU- och Norden-minister Jessika Roswall i ett möte mellan de nordiska samarbetsministrarna på Reykholt på Island. Under mötet kommer ministrarna att diskutera det fortsatta arbetet för att nå visionen om att Norden ska bli världens mest hållbara och integrerade region 2030 samt hur mobilitets- och gränshinderarbetet kan stärkas i det nordiska samarbetet.

Samarbetsministrarna kommer även att ha ett gemensamt möte med Gränshinderrådet.

– Jag ser fram emot att fortsätta diskussionerna med mina nordiska kollegor om hur vi bäst arbetar tillsammans för att säkerställa att vi når vår vision om att Norden ska vara världens mest hållbara och integrerade region år 2030, säger Jessika Roswall, Norden-minister.
