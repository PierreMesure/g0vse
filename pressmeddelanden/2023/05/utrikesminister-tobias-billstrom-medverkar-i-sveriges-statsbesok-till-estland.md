# Utrikesminister Tobias Billström medverkar i Sveriges statsbesök till Estland

Den 2–4 maj 2023 deltar utrikesminister Tobias Billström i Sveriges statsbesök till Estland. Under besöket kommer utrikesministern att träffa sin estniske kollega samt företrädare för den estniska regeringen och delta i säkerhetspolitiska samtal.

– Jag ser fram emot att besöka Estland tillsammans med kungaparet. Statsbesöket är ett uttryck för den vikt regeringen lägger vid fortsatt mycket nära och goda bilaterala relationer med Estland. Besöket ger tillfälle till fördjupat samarbete inom säkerhet och försvar, ökat utbyte mellan svenskt och estniskt näringsliv samt inom utbildning och forskning.

Utrikesminister Tobias Billström är en del av den statsbesöksdelegation som åtföljer kungaparet. Utöver utrikesministern representeras regeringen av försvarsminister Pål Jonsson och bistånds- och utrikeshandelsminister Johan Forssell. Utrikesministern deltar under hela statsbesöket.
