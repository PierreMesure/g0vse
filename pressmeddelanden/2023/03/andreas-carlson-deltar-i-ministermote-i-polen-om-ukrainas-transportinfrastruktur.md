# Andreas Carlson deltar i ministermöte i Polen om Ukrainas transportinfrastruktur

Den 29-30 mars deltar infrastruktur- och bostadsminister Andreas Carlson i ett ministermöte om återuppbyggnaden av hållbar transportinfrastruktur och effektiva leveranskedjor i Ukraina.

Mötet hålls i Polen och arrangeras av värdlandet tillsammans med International Transport Forum, ITF.

Under mötet besöker deltagarna bygget av Via Carpatia, en viktig transportkorridor mellan norra och södra Europa och ett transportfönster för Ukraina.

Mötet innehåller också ett besök vid den polsk-ukrainska gränsen, där ministrarna bland annat ska diskutera EU:s solidaritetskorridorer för transporter till och från Ukraina

Andreas Carlson kommer i anslutning till ministermötet även att ha ett separat möte med sin ukrainska ministerkollega Oleksandr Kubrakov, vice premiärminister för återuppbyggnad av Ukraina.
