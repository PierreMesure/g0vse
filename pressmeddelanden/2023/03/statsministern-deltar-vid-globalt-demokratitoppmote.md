# Statsministern deltar vid globalt demokratitoppmöte

Den 29–30 mars pågår den andra upplagan av demokratitoppmötet Summit for Democracy. Under det virtuella toppmötet och flera sidoevenemang representeras Sverige av statsminister Ulf Kristersson, utrikesminister Tobias Billström, bistånds- och utrikeshandelsminister Johan Forssell samt kulturminister Parisa Liljestrand.

Utöver att hålla ett nationellt anförande deltar statsministern vid en plenarsession om hur demokrati bidrar till starka institutioner. I panelen deltar bland annat även Frankrikes president Emmanuel Macron, Storbritanniens premiärminister Rishi Sunak, Tysklands förbundskansler Olaf Scholz och Zambias president Hakainde Hichilema.

I samband med mötet står Sverige värd för flera sidoevent i både Washington och Lusaka. I fokus står forskning som visar hur demokratier överträffar autokratier och kopplingen mellan demokrati och jämställdhet.

Vid toppmötet ska de deltagande länderna även redovisa de åtaganden som gjordes vid det första demokratitoppmötet 2021 samt anta en gemensam deklaration.

Regionala toppmöten kommer även att hållas i Costa Rica, Nederländerna, Sydkorea, Zambia och USA. Sverige representeras av kulturminister Parisa Liljestrand som deltar virtuellt vid ett möte om mediefrihet i Haag, Nederländerna.
