# Bistånds- och utrikeshandelsminister Johan Forssell tar emot EU:s handelsministrar i Stockholm den 9–10 mars

Den 9–10 mars träffas EU:s handelsministrar för ett informellt möte i Stockholm. Bistånds- och utrikeshandelsminister Johan Forssell står värd för och leder mötet. Ministrarna väntas diskutera handelns bidrag till EU:s konkurrenskraft och handelsrelationen mellan EU och USA.
Tillsammans med Ukrainas förste vice premiärminister och ekonomiminister, Yuliia Svyrydenko, kommer handelsministrarna även diskutera ytterligare handelsrelaterat stöd till Ukraina.

På dagordningen den 10 mars står en framåtblickande diskussion om hur EU:s handelsrelationer kan bidra till att stärka EU:s konkurrenskraft och till att öka motståndskraften i EU:s leveranskedjor. Vidare väntas ministrarna diskutera handelsrelationen mellan EU och USA.

Vid en arbetslunch med Ukrainas förste vice premiärminister och ekonomiminister, Yuliia Svyrydenko, kommer handelsministrarna även diskutera hur handel kan bidra till Ukrainas återuppbyggnad och ekonomiska tillväxt, samt hur EU kan fortsätta stödja Ukraina.

Samma dag hålls även en gemensam presskonferens klockan 15.15, där statsrådet Johan Forssell och minister Yuliia Svyrydenko summerar mötet tillsammans med EU-kommissionens verkställande vice ordförande, Valdis Dombrovskis.
