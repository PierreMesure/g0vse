# Andreas Carlson besöker Finland

Måndagen den 6 mars besöker infrastruktur- och bostadsminister Andreas Carlson Helsingfors för att diskutera transportpolitik med sina finska kollegor.

Andreas Carlson kommer bland annat att träffa Finlands kommunikationsminister Timo Harakka och ministerns medarbetare på kommunikationsministeriet för samtal om nordiskt samarbete på transportområdet och aktuella EU-frågor.

Ministrarna kommer bland annat att diskutera pågående förhandlingar inom EU, till exempel när det gäller de transportfrågor som ingår i lagstiftningspaketet Fit for 55, samt kommande förslag från kommissionen.

På dagordningen står även en diskussion kring utvecklingen av elflyg.
