# Strategisk kompass och stöd till Ukraina i fokus när Pål Jonson besöker Bryssel

Den 20 mars deltar försvarsminister Pål Jonson i EU:s ministerrådsmöte för utrikes- och försvarsministrar, FAC-jumbo. Mötet kommer bland annat behandla genomförandet av den Strategiska kompassen och EU:s stöd till Ukraina. Försvarsministern kommer också delta i det av Europeiska utrikestjänsten (EEAS) ledda partnerskapforumet Schuman Forum.

På agendan när EU:s försvars- och utrikesministrar träffas i Bryssel står bland annat genomförandet av EU:s strategiska kompass. Den strategiska kompassens syfte är att stärka EU som säkerhetspolitisk aktör.

Under ministerrådsmötet kommer även EU:s stöd till Ukraina att diskuteras. Frågan om upphandling av artilleriammunition till förmån för Ukraina väntas stå i fokus.

Försvarsminister Pål Jonson kommer på tisdagen den 21 mars att delta i Schuman Forum. Det är ett forum dit EEAS bjudit in en rad länder och organisationer i syfte att diskutera relationerna mellan EU och dess partners på det säkerhets- och försvarspolitiska området. Försvarsministern kommer medverka i ett högnivåsamtal om förutsättningarna för partnerskap givet det försämrade omvärldsläget.
