# Svensk-egyptiska handelsrelationer i fokus när Johan Forssell tar emot Egyptens minister för handel och industri

Bistånds- och utrikeshandelsminister Johan Forssell tar den 14 mars emot Egyptens minister för handel och industri Ahmed Samir Saleh i Stockholm. Under besöket deltar ministrarna bland annat i ett svensk-egyptiskt affärsforum tillsammans med företagsrepresentanter.

– ­Jag ser fram emot att återigen träffa Ahmed Samir Saleh och fortsätta diskussionen kring hur de svenska företagens innovationsförmåga kan bidra till den gröna omställningen, säger bistånds- och utrikeshandelsminister Johan Forssell.

­­­­Affärsforumet syftar till att stärka och fördjupa handelsrelationerna mellan Egypten och Sverige. Egypten är en av Sveriges viktigaste handelspartners i Afrika och Mellanöstern. De bilaterala relationerna är goda och flera svenska företag finns etablerade i landet. Det finns potential för ett fördjupat samarbete och handelsutbyte inom sektorer som energi, transport, hälsa, innovation och start-ups.

Bistånds- och utrikeshandelsministern står även värd för en lunch på Utrikesdepartementet med Egyptens handel- och industriminister samt företagsrepresentanter och Business Sweden.
