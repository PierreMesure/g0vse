# EU-minister Jessika Roswall bjuder in Ukrainas EU-minister Olha Stefanisjyna till allmänna rådet

Tisdag den 21 mars bjuder EU-minister Jessika Roswall in Ukrainas EU-minister Olha Stefanisjyna till allmänna rådet för en informell lunchdiskussion. Under lunchen, som det svenska ordförandeskapet anordnar tillsammans med Litauen, kommer Stefanisjyna att berätta hur den ukrainska regeringen arbetar med de reformer som krävs för landets fortsatta EU-närmande.

- Vårt helhjärtade stöd för Ukraina fortsätter att genomsyra det svenska ordförandeskapet. Jag är väldigt imponerad över de framsteg Ukraina lyckats med hittills. Syftet med mötet är att få en uppdatering och visa vårt stöd i deras fortsatta reformarbete, säger Jessika Roswall, EU-minister.
