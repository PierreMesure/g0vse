# Kriminalvårdens GD får förlängt förordnande och överdirektör tillsätts

Regeringen har idag fattat beslut om att ge Martin Holmgren fortsatt förtroende som generaldirektör och chef för Kriminalvården. En överdirektör kommer också att tillsättas.

Martin Holmgren har varit generaldirektör och chef för Kriminalvården sedan den 2 mars 2020. Förordnandet som regeringen idag har beslutat om gäller till och med den 31 mars 2026.

För att förstärka Kriminalvården ytterligare kommer också en överdirektör att tillsättas. I myndighetens instruktion framgår att det ska finnas en överdirektör vid Kriminalvården, men någon sådan har inte förordnats under de föregående mandatperioderna.

– Genom att ge Martin Holmgren fortsatt förtroende och samtidigt inrätta en ny tjänst som överdirektör skapas goda förutsättningar att ta sig an Kriminalvårdens utmaningar, och stärka och utveckla verksamheten framåt, säger justitieminister Gunnar Strömmer.
