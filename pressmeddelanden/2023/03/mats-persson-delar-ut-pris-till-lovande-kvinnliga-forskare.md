# Mats Persson delar ut pris till lovande kvinnliga forskare

I dag, onsdag den 8 mars, på internationella kvinnodagen håller utbildningsminister Mats Persson ett anförande och delar ut L’Oréal-Unesco For Women in Science-priset vid en ceremoni i Stockholm.

L’Oréal-Unesco For Women in Science-priset i Sverige delas ut i samarbete mellan L’Oréal Sverige, Svenska Unescorådet och Sveriges unga akademi. Syftet med priset är att uppmärksamma, uppmuntra och belöna kvinnliga forskare som visat stor potential inom naturvetenskap (inklusive medicin), fysik, teknik eller matematik och vars arbete bidrar till hållbar utveckling.

– Forskarvärlden är fortfarande ojämställd. Det här priset är viktigt för att lyfta fram kvinnliga förebilder och inspirera fler unga tjejer att välja mansdominerade områden som naturvetenskap, fysik, teknik och matematik, säger utbildningsminister Mats Persson.
