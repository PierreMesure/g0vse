# Breddad och utökad satsning på specialpedagogik

Regeringen har beslutat att förlänga fortbildningsinsatsen Specialpedagogik för lärande till och med våren 2025. Samtidigt utvidgas satsningen till att även omfatta lärare i grundsärskolan, gymnasiesärskolan och kommunal vuxenutbildning som särskild utbildning på grundläggande och gymnasial nivå. Syftet är att stärka den specialpedagogiska kompetensen generellt även i dessa skolformer.

Behovet av specialpedagogisk kompetens inom grundsärskolan, gymnasiesärskolan och kommunal vuxenutbildning som särskild utbildning är stort. Därför kommer nu även lärare och annan personal som medverkar i undervisningen i dessa skolformer att kunna delta i fortbildning i specialpedagogik inom ramen för Specialpedagogik för lärande.

– Satsningen innebär att förskollärare och lärare får bättre verktyg för att kunna anpassa och ge stöd i undervisningen. Genom att höja den specialpedagogiska kompetensen generellt kan fler barn och elever få stöd i ett tidigare skede, innan svårigheterna hunnit växa, säger skolminister Lotta Edholm.

Förlängningen av satsningen innebär också att skolhuvudmän ges goda möjligheter att erbjuda fortbildning i specialpedagogik till sina förskollärare och lärare. Precis som tidigare ska huvudmän kunna ansöka om statsbidrag för personal som handleder deltagande förskollärare, lärare och annan personal som medverkar i undervisningen.
