# Johan Norrman ny överdirektör vid Tullverket

Regeringen har i dag utnämnt Johan Norrman till ny överdirektör vid Tullverket. Han kommer närmast från tjänsten som kustbevakningsdirektör vid Kustbevakningen och tillträder den 1 april 2023.

– Jag är glad över att tillkännage att regeringen i dag utsett Johan Norrman till ny överdirektör vid Tullverket. Med erfarenhet från Kustbevakningen och tidigare Polismyndigheten har han goda förutsättningar att utveckla Tullverkets verksamhet tillsammans med generaltulldirektören och myndighetens övriga ledning, säger finansminister Elisabeth Svantesson

Johan Norrman är i dag kustbevakningsdirektör vid Kustbevakningen och är ansvarig för Kustbevakningens operativa verksamhet. Johan Norrman har sedan tidigare även en lång erfarenhet från polisen, där han bland annat varit polismästare och polisområdeschef.
