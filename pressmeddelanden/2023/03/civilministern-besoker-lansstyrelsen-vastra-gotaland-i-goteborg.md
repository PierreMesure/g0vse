# Civilministern besöker Länsstyrelsen Västra Götaland i Göteborg

I dag onsdag 22 mars besöker civilminister Erik Slottner Länsstyrelsen Västra Götaland i Göteborg för att diskutera samverkan mellan stat, kommuner och regioner och aktuella frågor för länet och länsstyrelsen. Civilministern deltar även vid ett panelsamtal om framtidens välfärd.

Under besöket vid Länsstyrelsen Västra Götaland kommer civilminister Erik Slottner delta bland annat i samtal om länsstyrelsernas gemensamma digitalisering och läget i Västra Götalandsregionen och kommunerna där.

– Det är viktigt att det finns ett väl fungerande samarbete mellan kommuner och regioner för att nationella mål ska få genomslag i hela landet, säger civilminister Erik Slottner.

Civilministern kommer även att delta vid ett panelsamtal på konferensen Offentlig chef om framtidens välfärd, där utmaningar i offentlig sektor som skapar prövningar för välfärden behandlas. Deltar gör regionala och lokala representanter.
