# Civilminister Erik Slottner värd vid EU-konferens om digitalisering i Stockholm

Den 15–16 juni kommer Sveriges ordförandeskap i Europeiska unionens råd, tillsammans med Europeiska kommissionen, arrangera konferensen Digital Assembly med temat ”ett digitalt, öppet och säkert Europa”. Civilminister Erik Slottner är värd.

Under konferensen kommer ledare och experter från den offentliga sektorn, den akademiska världen, branschen och civilsamhället få tillfälle att mötas och diskutera framtiden för Europas digitala utveckling.

– Syftet med evenemanget är att skapa en arena för dialog för ett digitalt, öppet och säkert Europa. Även i den komplexa situation som följer av det rådande geopolitiska läget måste Europa kunna kombinera öppenhet, konkurrens och fortsatt digitalisering med ökad kännedom om cybersäkerhet, säger civilminister Erik Slottner.

Evenemanget samlar ledare och experter från den privata och offentliga sektorn, akademin och civilsamhället för diskussioner om hur man ska säkerställa den digitala utvecklingen i Europa. Det digitala decenniet ger EU möjligheter till innovation, tillväxt och konkurrenskraft på global nivå, för ett digitalt och öppet Europa. Den allt snabbare digitaliseringen innebär också att säkerheten behöver stärkas. En stabil grund – såsom anges i EU:s digitala kompass – är avgörande för att det digitala decenniet ska bli framgångsrikt.
