# Säkerhet och trygghet temat på första mötet för regeringens satsning Samling för judiskt liv

Tisdagen den 13 juni samlades arbetsgruppen Samling för judiskt liv för ett första möte. Samtalen handlade om hur situationen ser ut idag och hur förutsättningarna för att leva ett judiskt liv i Sverige kan förbättras. Vid mötet närvarade ett 30-tal deltagare för att samverka och föra dialog.

-  Arbetet mot antisemitism ska prioriteras. Nu har arbetsgruppen, som leds av min statssekreterare Johan Stuart, haft sitt första möte på temat säkerhet och trygghet. Det är några av de viktigaste förutsättningarna för att kunna leva ett judiskt liv i Sverige. Att arbeta med dessa frågor brett är en förutsättning för att komma till rätta med det som behöver förbättras, säger statsminister Ulf Kristersson.

Utöver arbetsgruppen, som består av statssekreterarna och representanter från de tre civilsamhällesorganisationerna, deltog representanter från Länsstyrelsen, Myndigheten för stöd till trossamfund, Forum för Levande Historia, Brottsförebyggande rådet, Segerstedtinstitutet och Sveriges kommuner och regioner vid mötet. Statskontoret och Polismyndigheten/NOA var inbjudna talare.

Nästa möte äger rum hösten 2023. Regeringens satsning Samling för judiskt liv fokuserar på tre områden: utbildningsinsatser, att öka tryggheten för judar i Sverige och att uppmärksamma den judiska kulturen.
