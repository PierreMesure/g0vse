# Johan Forssell står värd för näringslivets återuppbyggnadskonferens för Ukraina

Idag onsdag 8 juni står bistånds- och utrikeshandelsminister Johan Forssell värd för en internationell konferens om Ukrainas återhämtning och återuppbyggnad. Konferensens syfte är främja och förenkla förutsättningar för näringslivets medverkan i arbetet, och att förbereda inför den kommande konferensen för Ukrainas återuppbyggnad i London den 21–22 juni.

Investeringsklimat, reformarbete och EU-integration kommer vara i fokus, liksom förutsättningar för resursmobilisering och riskförsäkringar.

– Sverige och svenska företag är viktiga aktörer i Ukrainas återuppbyggnad och återhämtning. Det finns ett stort behov av ökad internationell samordning, inte minst i ljuset av Ukrainas EU-integration. Jag ser därför mycket fram emot att driva frågan om näringslivets engagemang vidare, i dialog med Ukraina, näringslivet och andra internationella partners, säger bistånds- och utrikeshandelsminister Johan Forssell.

Vid mötet deltar experter från ett stort antal länder, inte minst Ukraina, liksom representanter från nationella ministerier och myndigheter från EU och G7, näringslivsorganisationer, företagsföreträdare, EU-institutioner samt internationella finansiella intuitioner och utvecklingsbanker.

Konferensen genomförs på uppdrag av regeringen av Centrum för Östeuropastudier vid Utrikespolitiska Institutet (SCEEUS) och Östekonomiska Institutet (SITE) vid Handelshögskolan, i samarbete med Kungliga Ingenjörsvetenskapsakademien (IVA) och Svenskt Näringsliv.
