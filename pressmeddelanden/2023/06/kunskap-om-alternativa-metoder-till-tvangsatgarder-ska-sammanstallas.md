# Kunskap om alternativa metoder till tvångsåtgärder ska sammanställas

Statens beredning för medicinsk och social utvärdering ska genomföra kunskapssammanställningar om alternativa metoder och arbetssätt till tvångsåtgärder. Syftet är att minska antalet sådana åtgärder för dem som tvångsvårdas.

– Det här uppdraget är ett led i regeringens arbete med att skapa förutsättningar för en god vård, en stärkt rättssäkerhet och en ökad trygghet i vården för personer som vårdas med stöd av tvångslagstiftning, säger socialminister Jakob Forssmed.

Regeringen anser att det är angeläget att skapa förutsättningar för att antalet tvångsåtgärder inom den psykiatriska tvångsvården, den rättspsykiatriska vården och den statliga institutions-vården ska minska. Statens beredning för medicinsk och social utvärdering (SBU) får därför i uppdrag att genomföra kunskapssammanställningar om alternativa metoder och arbetssätt till tvångsåtgärder.

Uppdraget är en konsekvens av den förstudie som myndigheten gjort på regeringens uppdrag, om alternativa metoder till tvångsåtgärder som redovisades i maj 2023.

I uppdraget ingår också att kommunicera resultaten av arbetet till berörda aktörer.
