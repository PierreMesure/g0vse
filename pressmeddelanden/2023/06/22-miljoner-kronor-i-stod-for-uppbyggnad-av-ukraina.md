# 22 miljoner kronor i stöd för uppbyggnad av Ukraina

Bistånds- och utrikeshandelsminister Johan Forssell deltog den 7 juni vid OECD:s årliga ministermöte (MCM) i Paris. Vid mötet beslutade OECD bland annat om ett särskilt landprogram för Ukraina till stöd för uppbyggnaden av landet. Sverige bidrar med 22 miljoner kronor, en dryg tiondel av programmet.

– Jag är stolt över att Sverige kan bidra till OECD:s särskilda landprogram för Ukraina. Programmet ökar möjligheterna att ge Ukrainas regering och statsförvaltning det stöd som kommer att krävas för att bygga upp landet. Stödet Sverige ger kommer bland annat att bidra till arbetet mot korruption i Ukraina, vilket är viktigt för deras kommande EU-medlemskap, säger bistånds- och utrikeshandelsminister Johan Forssell.

Landprogrammet uppgår till totalt 191 miljoner kronor på fyra år. OECD kommer ha en viktig funktion som rådgivare till Ukrainas regering och statsförvaltning i samband med Ukrainas uppbyggnad och fortsatta utveckling. Under våren öppnade OECD ett kontor i Kiev för att förbereda arbetet.
