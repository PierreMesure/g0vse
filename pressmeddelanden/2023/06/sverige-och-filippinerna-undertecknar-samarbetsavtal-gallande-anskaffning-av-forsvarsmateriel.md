# Sverige och Filippinerna undertecknar samarbetsavtal gällande anskaffning av försvarsmateriel

Försvarsminister Pål Jonson och Filippinernas försvarsminister Carlito Galvez Jr. undertecknade den 3 juni, i samband med Shangri-La Säkerhetskonferens i Singapore ett avtal om samarbete gällande anskaffning av försvarsmateriel (Memorandum of Understanding - MoU).

Den filippinska regeringen har aviserat att man avser stärka sin nationella försvarsförmåga och modernisera sin försvarsmakt och avtalet skapar förutsättningar för Sverige och svenska företag att bidra i den processen.

– Jag är övertygad om att system från våra svenska försvarsmaterielsproducenter skulle vara av intresse för Filippinerna. Svenska lösningar på området kombinerar hög prestanda med låga livscykelkostnader, hög tillgänglighet enkelt underhåll och god användningsförmåga. Allt detta bidrar till ett lands försvarsförmåga och möjlighet att skydda sin territoriella integritet.
Jag ser med tillförsikt fram emot att fördjupa samarbetet med Filippinerna, säger försvarsminister Pål Jonson.
