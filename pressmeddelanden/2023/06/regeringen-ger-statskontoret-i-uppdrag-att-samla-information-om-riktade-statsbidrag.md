# Regeringen ger Statskontoret i uppdrag att samla information om riktade statsbidrag

Regeringen har i dag beslutat att ge Statskontoret i uppdrag att undersöka förutsättningarna för att samla information om aktuella riktade statsbidrag till kommuner, regioner och enskilda utförare i en digital informationsportal.

– Kommunerna står inför stora utmaningar framöver och det finns därför skäl att på olika sätt säkerställa att alla kommuner på sikt har förutsättningar att klara av sina uppgifter och förmåga att hantera sina olika utmaningar, säger civilminister Erik Slottner.

Syftet är att genom tydligare information om vilka bidrag som finns tillgängliga minska mottagarnas administrativa kostnader och att öka möjligheterna att de riktade medlen når dem som regeringen avsett.

Staten ska skapa bättre förutsättningar och underlätta för dem som bidragen är till för genom att tydligt informera om vilka bidrag som finns tillgängliga samt underlätta en samlad uppföljning och öka användningen av de medel som finns.

Uppdraget ska redovisas senast den 27 maj 2024.
