# Pål Jonson besöker Japan

Den 6 – 7 juni besöker försvarsminister Pål Jonson Japan för att bland annat ha bilaterala möten med Japans utrikesminister Yoshimasa Hayashi och försvarsminister Yasukazu Hamada. Pål Jonson deltar även i firandet av nationaldagen på svenska ambassaden i Tokyo.

Sverige och Japan har haft diplomatiska relationer sedan över 150 år tillbaka och har även sedan lång tid ett försvarsrelaterat samarbete. Den 19 december 2022 skrev försvarsminister Pål Jonson och Japans ambassadör i Sverige, H.E. Noke Masaki under ett övergripande avtal på försvarsområdet mellan länderna.

– Japan är en likasinnad partner vad gäller att försvara den regelbaserade världsordningen och folkrätten liksom fördömandet av Rysslands fullskaliga invasion av Ukraina. Syftet med besöket i Japan är att diskutera europeisk- och indo-pacifisk säkerhet. Dessa är sammanlänkade och det är svårt att diskutera den ena utan den andra. Rysslands invasion av Ukraina är inte bara en regional angelägenhet utan en utmaning för hela världen att hantera gemensamt, säger försvarsminister Pål Jonson.

Under besöket i Japan planerar försvarsministern att träffa bland annat utrikesminister Yoshimasa Hayashi, försvarsminister Yasukazu Hamada, chefen för Japans självförsvarsstyrkor general Yoshihide Yoshida samt den nationella säkerhetsrådgivaren Takeo Akiba.

Den 6 juni besöker Pål Jonson även den svenska ambassaden i Tokyo för att delta i firandet av den svenska nationaldagen.
