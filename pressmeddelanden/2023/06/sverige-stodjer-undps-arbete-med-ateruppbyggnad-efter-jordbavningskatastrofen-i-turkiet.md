# Sverige stödjer UNDP:s arbete med återuppbyggnad efter jordbävningskatastrofen i Turkiet

Sverige ger FN:s utvecklingsprogram (UNDP) 160 miljoner kronor för arbetet med återuppbyggnad i Turkiet efter jordbävningskatastrofen i februari. Stödet ska bland annat bidra till att bygga bostäder, öka tillgång till vård- och omsorgstjänster, återställa människors möjligheter till egen försörjning och återuppbygga viktig infrastruktur.

Det svenska stödet till UNDP om 160 miljoner kronor är en del av det samlade svenska stödet efter jordbävningskatastrofen om cirka 550 miljoner kronor. Stödet kommer att finansiera olika åtgärder under kommande 2,5 år.

– Återuppbyggnaden kommer ta lång tid men tidiga insatser minskar de omedelbara humanitära behoven och bidrar till hopp om en bättre framtid för den drabbade turkiska befolkningen. Det svenska stödet ska hjälpa människor i drabbade områden att återigen kunna leva ett drägligt liv. UNDP:s verksamhet svarar mycket väl mot de behov som finns, säger bistånds- och utrikeshandelsminister Johan Forssell.

UNDP har en mångårig närvaro i Turkiet och spelar en central roll för tidiga återuppbyggandsåtgärder. Tillsammans med EU och Världsbanken har de tagit fram en behovsbedömning som fokuserar på kritisk infrastruktur, socioekonomisk återhämtning och att nå de mest utsatta. Arbetet kommer bedrivas gemensamt med nationella och lokala myndigheter samt näringslivs- och civilsamhällesorganisationer och omfattar bland annat försörjning, vårdtjänster, bostäder och vatten, sanitet och hygien.
