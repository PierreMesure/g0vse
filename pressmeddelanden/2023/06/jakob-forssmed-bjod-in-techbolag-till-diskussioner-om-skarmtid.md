# Jakob Forssmed bjöd in techbolag till möte om digitala mediers utformning och kopplingen till barns och ungas hälsa

Barns och ungas ökande skärmtid oroar och kan ge negativa effekter på både den psykiska och den fysiska hälsan. Socialminister Jakob Forssmed bjöd idag in representanter för ett antal stora digitala medieplattformar, bland andra Meta (Facebook och Instagram), Tiktok och Youtube, för att diskutera branschens ansvar för barns och ungas hälsa. Representanter för Snapchat och Roblox har bjudits in till möte vid senare tillfälle.

– Det är dags att vi på allvar börjar diskutera vilken påverkan skärmtiden och de digitala medierna har för barns och ungas hälsa. Det är uppenbart att det behövs strukturer som stöttar till ett hälsosamt förhållningssätt till sociala medier och här har plattformsbolagen ett stort ansvar, säger socialminister Jakob Forssmed.

Nyligen gav regeringen Folkhälsomyndigheten i uppdrag att, tillsammans med Statens medieråd, göra en kunskapssammanställning om sambandet mellan digital medieanvändning och effekter på den psykiska och fysiska hälsan samt den kognitiva utvecklingen bland barn och unga. Utifrån kunskapssammanställningen och forskningsläget ska en åldersanpassad vägledning och rekommendationer för digitala medieanvändning bland barn och unga i åldrarna 0–18 år tas fram och spridas.
