# Regeringen beslutar om förvärv av fastigheter för försvarsändamål

Regeringen beviljar Fortifikationsverket att under 2023 förvärva fastigheter i Eskilstuna, Skövde och Stockholm. Förvärven är en del i regeringens arbete för att göra det svenska försvaret starkare.

I Sverige genomförs för närvarande den största satsningen på försvaret i modern tid. Fortifikationsverkets förvärv är en del i pågående arbetet med att höja Sveriges försvarsförmåga. Fortifikationsverket förvärvar, renoverar och bygger nya byggnader runt om i landet. Utbyggnaden kommer att ske stegvis under de kommande åren.

Besluten avser bland annat förvärv, renovering och ombyggnation av två fastigheter i Eskilstuna för att tillgodose Fortifikationsverkets behov av ett nytt huvudkontor. Fortifikationsverket förvärvar också en fastighet i Kista som behövs för Totalförsvarets forskningsinstituts verksamhet samt en fastighet i Skövde som ska användas av Försvarsmakten. Den sammanlagda kostnaden för förvärven uppgår till 680 miljoner kronor.
