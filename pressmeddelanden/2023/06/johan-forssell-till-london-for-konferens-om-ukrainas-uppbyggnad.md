# Johan Forssell till London för konferens om Ukrainas uppbyggnad

Bistånds- och utrikeshandelsminister Johan Forssell deltar den 21 juni i en konferens för stöd till Ukraina. I fokus står den privata sektorns roll i arbetet med att bygga upp och stärka landet. Konferensen äger rum i London, och samlar representanter för över 100 länder, organisationer och företag.

– Regeringens stöd till Ukraina är långsiktigt och brett. Men för att bygga upp ett starkt Ukraina räcker det inte att bara stater engagerar sig. Det krävs också investeringar från privata aktörer. Näringslivets roll är helt avgörande i uppbyggnaden av Ukraina, säger bistånds- och utrikeshandelsminister Johan Forssell.

Konferensen arrangeras av Storbritannien och Ukraina. Syftet är att samla omvärldens stöd till Ukraina och motverka konsekvenserna av Rysslands fullskaliga invasion. Diskussionerna kommer inte minst att fokusera på hur den privata sektorns arbete kan underlättas. Det handlar bland annat om hur företag ska kunna försäkra sina investeringar trots att Rysslands aggression pågår.

Den 8 juni arrangerade den svenska regeringen en internationell konferens i Stockholm med fokus på näringslivets roll i stödet till Ukraina. Syftet var att lägga grund för en framgångsrik återhämtningskonferens i London.

Sedan februari 2022 har Sverige stöttat Ukraina med över 21,5 miljarder kronor genom militärt, civilt och humanitärt stöd.
