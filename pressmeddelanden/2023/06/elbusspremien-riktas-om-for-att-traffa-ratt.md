# Elbusspremien riktas om för att träffa rätt

Stödet till stadselbussar har spelat ut sin roll och ska fasas ut från och med 1 augusti 2023. De som redan har beställt en stadselbuss, under förutsättningen att få stöd, ska dock kunna få stödet utbetalat. Elbusspremien riktas nu istället om för att stötta marknads­introduktion av bland annat elbussar i förortstrafik och expressbussar i trafik mellan län.

För stadselbussar är eldrift numera det självklara valet. De har inga utsläpp, de bullrar mindre och har lägre drift- och underhållskostnader. När det gäller bussar som används inom ett län för förortstrafik, expressbussar som används för trafik mellan län samt turistbussar, så har elektrifieringen inte kommit lika långt. Den här typen av bussar behöver därför fortsatt stöd.

- Förändringen av elbusspremien handlar om att bedriva en effektiv klimatpolitik och fokusera stödet där det har störst potential att bidra till elektrifieringen av transportsektorn och minska utsläppen av växthusgaser, säger klimat- och miljöminister Romina Pourmokhtari.

Genom att ändra inriktningen för elbusspremien skapas möjligheter till ett mer kostnadseffektivt och träffsäkert stöd.
