# Nio nya substanser blir narkotikaklassade

Regeringen har beslutat att narkotikaklassa nio nya substanser, efter en hemställan från Folkhälsomyndigheten. Bland de nio finns bland annat cannabinoiden HHC.

– Det här handlar om skadliga substanser som hittills kunnat säljas öppet och ofta med en marknadsföring eller paketering som riktar sig till ungdomar, eller till och med till barn. Regeringen har därför agerat skyndsamt på Folkhälsomyndighetens underlag för att se till att handel med den här typen av skadliga substanser förbjuds, säger socialminister Jakob Forssmed.

Förordningsändringarna som regeringen nu har beslutat om innebär att nio substanser klassificeras som narkotika. De allra flesta av dem har redan beslagtagits i Sverige och säljs eller har sålts på webbshoppar.

Substanserna är Hexahydrocannabinol (HHC), Hexahydrocannabiforol (HHCP), N-desetylisotonitazen, 3-fenylpropanoylfentanyl, Metoxpropamin (MXPr), Metoxisopropamin (MXiPr), Deoximetoxetamin (DMXE), 1cP-LSD och 1V-LSD.

Ändringarna träder i kraft den 11 juli 2023.
