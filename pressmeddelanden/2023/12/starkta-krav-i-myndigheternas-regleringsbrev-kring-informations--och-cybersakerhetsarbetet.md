# Stärkta krav i myndigheternas regleringsbrev kring informations- och cybersäkerhetsarbetet

Regeringen har beslutat om stärkt styrning kring hur myndigheter återrapporterar sitt arbete med informations- och cybersäkerhet. Som ett led i att stärka den offentliga sektorns motståndskraft, kommer 2024 års regleringsbrev inkludera krav på ett stort antal myndigheter att detaljerat redogöra för sitt arbete med informations- och cybersäkerhet.

Drygt 100 statliga myndigheter, inklusive merparten av de sektors- och beredskapsansvariga myndigheterna, och samtliga högskolor och universitet, har fått ett återrapporteringskrav eller uppdrag i sina regleringsbrev där myndigheten ska redogöra för hur de arbetar med sin informationssäkerhet.

Det rådande omvärldsläget ställer höga krav på att myndigheter noggrant och effektivt utvecklar sitt systematiska informations- och cybersäkerhetsarbete, med särskild vikt på att erfarenheter av utvärderingar och analyser tas om hand och implementeras.

– Cybersäkerhet är en grundpelare i det moderna totalförsvaret och det är avgörande att våra myndigheter är fullt engagerade i detta arbete. Detta är särskilt viktigt för de utpekade beredskapsmyndigheterna, säger ministern för civilt försvar, Carl-Oskar Bohlin.
