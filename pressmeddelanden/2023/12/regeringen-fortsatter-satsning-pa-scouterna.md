# Regeringen fortsätter satsning på Scouterna

Regeringen fortsätter att stödja civilsamhällesorganisationer för en mer aktiv och meningsfull vardag. Under 2024 ger regeringen Scouterna ett tillfälligt bidrag på 20 miljoner kronor för att fortsätta utveckla verksamheten efter pandemin så att fler barn och ungdomar ska få tillgång till organisationens aktiviteter.

Beslutet följer av det tidigare riksdagsbeslutet om statsbudgeten för 2022, där det aviserades att bidraget till Scouterna tillfälligt skulle höjas med 20 miljoner kronor årligen under perioden 2022–2024.

– Att ha en aktiv och meningsfull fritid i gemenskap med andra ger många positiva effekter och bidrar till att motverka fysisk och psykisk ohälsa. Civilsamhällesorganisationer som Scouterna spelar en central roll för det arbetet. I spåren av pandemin fortsätter vi att satsa på insatser som ger barn och ungdomar möjligheter till meningsfulla fritidsaktiviteter, säger socialminister Jakob Forssmed.
