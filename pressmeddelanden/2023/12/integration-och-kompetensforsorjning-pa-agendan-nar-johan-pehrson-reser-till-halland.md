# Integration och kompetensförsörjning på agendan när Johan Pehrson reser till Halland

I dag reser arbetsmarknads- och integrationsminister Johan Pehrson till Halland. Han ska bland annat besöka ett integrationsprojekt i Falkenberg och diskutera kompetensförsörjning med företagare i Varberg.

Johan Pehrson inleder dagen i Falkenberg och bostadsområdet Sloalyckan. Där ska han träffa kommunens utvecklingsledare för trygghet och brottsförebyggande arbete för att diskutera åtgärder för en förbättrad integration och minskat utanförskap.

Arbetsmarknads- och integrationsministern åker sedan till Varberg för att diskutera kompetensförsörjning och specialiserad arbetskraftsinvandring med fem lokala företagare.

Vid intresse från media för att följa med under besöken, kontakta pressekreterare Christoffer Heimbrand, se presskontakt nedan.
