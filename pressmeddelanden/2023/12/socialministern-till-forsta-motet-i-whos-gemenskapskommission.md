# Socialministern till första mötet i WHO:s gemenskapskommission

I morgon, onsdag den 6 december, inleds det första mötet i den kommission mot ensamhet och för social gemenskap som Världshälsoorganisationen, WHO, nyligen instiftat. Socialminister Jakob Forssmed är utsedd som enda kommissionär från Europa och medverkar på mötet som hålls i Bellagio, Italien.

– Ensamhet är ett globalt hälsoproblem med stora negativa hälsokonsekvenser för den enskilde och samhällen globalt. I arbetet med att bryta ensamheten är jag övertygad om att hela samhället behöver hjälpas åt. Vi behöver tillgodose människans gemenskapsbehov med åtgärder som fungerar och därför känns det viktigt att komma i gång med kommissionens arbete, säger socialminister Jakob Forssmed.

WHO:s kommission mot ensamhet och för social gemenskap är ett treårig internationellt initiativ där socialministern invalts som den enda från Europa. Onsdagens möte blir det första tillfället då alla kommissionärer träffas för att utveckla kommissionens mål och arbete framåt.
