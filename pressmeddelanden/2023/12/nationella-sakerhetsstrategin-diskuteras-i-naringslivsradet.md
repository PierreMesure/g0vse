# Nationella säkerhetsstrategin diskuteras i Näringslivsrådet

I dag, den 5 december, har regeringen kallat till ett möte i det tvärsektoriella näringslivsrådet för totalförsvar och krisberedskap. Rådet leds av Carl-Oskar Bohlin, minister för civilt försvar, och består av representanter från näringslivet, staten och arbetstagar- och arbetsgivarorganisationer. På dagens möte står Sveriges kommande nationella säkerhetsstrategi i fokus.

Näringslivsrådet inrättades av regeringen i början av 2023 som ett forum för informationsutbyte i frågor som rör totalförsvar och krisberedskap och som är av gemensam vikt för näringsliv, stat och arbetstagar- och arbetsgivarorganisationer. Detta är det fjärde mötet som hålls i rådet.

På mötet kommer Sveriges nationella säkerhetsrådgivare Henrik Landerholm att berätta om den kommande nationella säkerhetsstrategin som just nu utarbetas inom Regeringskansliet.

Överbefälhavare Micael Bydén och MSB:s generaldirektör Charlotte Petri Gornitzka kommer också att delta för att ge en aktuell bild av omvärldsläget på det militära respektive civila området.
