# Utredning om bättre skydd och stöd för personer som utsatts för pornografi överlämnad till Paulina Brandberg

Jämställdhets- och biträdande arbetsmarknadsminister Paulina Brandberg tog idag emot ett betänkande från regeringens särskilda utredare Mikael Thörn. Utredaren har haft i uppdrag att kartlägga kunskapsläget om våld och andra övergrepp mot vuxna och exploatering av barn vid produktion och distribution av pornografi och att föreslå hur tillgången till skydd, stöd och vård för vuxna och barn kan förbättras.

- Jag ser fram emot att läsa betänkandet. Alla ska ha rätt att bestämma över sitt eget liv och sin egen kropp. Sexuellt våld medför ett stort lidande för den enskilde och är helt oacceptabelt, säger Paulina Brandberg.

Utredningen konstaterar att personer som utsatts för våld och utnyttjas sexuellt i pornografiska syften består av en bred grupp av barn och vuxna med mycket skiftande erfarenheter och behov. Våldet drabbar ofta kvinnor, men även hbtqi-personer, personer med funktionsnedsättning och andra som inte sällan befinner sig i situationer där de är sårbara av olika anledningar och många mår psykiskt dåligt. Samtidigt finns det brister i de utsattas tillgång till skydd, stöd och vård.

Utredningen föreslår därför flera åtgärder som syftar till stärkt förebyggande skydd, stöd och vård, mer kunskap och att arbetet mot sexuellt utnyttjande i pornografiskt syfte integreras i uppdrag och policydokument som avser att motverka och förebygga våld.
