# Tobias Billström deltar i ministermöte om Gaza

Utrikesminister Tobias Billström deltar den 15 december i ett utrikesministermöte om Gaza under värdskap av Norges utrikesminister Espen Barth Eide. Syftet är att diskutera situationen i Israel och Palestina, det extremt svåra humanitära läget i Gaza samt förnyade ansträngningar för en förhandlad tvåstatslösning.

– Den humanitära situationen i Gaza är katastrofal och extremt oroande. Israels legitima bekämpande av Hamas måste ske i enlighet med folkrätten. Humanitärt eldupphör behövs för att säkerställa att livräddande hjälp når befolkningen. Gisslan måste släppas omedelbart och villkorslöst. Samarbete med regionen är viktigt för att skapa förutsättningar för en fredsprocess som kan utmynna i en förhandlad tvåstatslösning, vilken är den enda hållbara lösningen för fred, säger utrikesminister Tobias Billström.

Mötet äger rum i Oslo och samlar utrikesministrarna från Norden, Saudiarabien, Jordanien, Palestina, Qatar, Turkiet, Nederländerna, Belgien och Luxemburg, samt generalsekreteraren för Islamiska samarbetsorganisationen (Organisation of Islamic Cooperation, OIC).
