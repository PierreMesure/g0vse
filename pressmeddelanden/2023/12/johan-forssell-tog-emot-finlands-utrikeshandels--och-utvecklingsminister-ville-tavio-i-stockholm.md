# Johan Forssell tog emot Finlands utrikeshandels- och utvecklingsminister Ville Tavio i Stockholm

Måndagen 11 december tog bistånds- och utrikeshandelsminister Johan Forssell emot sin finske kollega, utrikeshandels- och utvecklingsminister Ville Tavio, för att diskutera aktuella frågor inom bistånds- och handelsområdet.

– ­Sverige och Finland har en stor samsyn i handelspolitiska frågor, och det är viktigt att vi samarbetar för att stå upp för en fri, hållbar och regelbaserad handel. Även inom utvecklingssamarbetet kan vi dela både kunskaper och erfarenheter. Inte minst när det kommer till att skapa synergier mellan utvecklingssamarbete, handelspolitik och främjande, säger bistånds- och utrikeshandelsminister Johan Forssell.

Ministrarna diskuterade bland annat Sveriges och Finlands omfattande stöd till uppbyggnaden av Ukraina samt erfarenheter från att förstärka synergieffekterna mellan utvecklingssamarbete, handelspolitik och främjande. Även samarbete i olika handelspolitiska frågor stod i fokus under mötet.
