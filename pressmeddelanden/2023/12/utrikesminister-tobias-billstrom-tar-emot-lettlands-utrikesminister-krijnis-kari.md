# Utrikesminister Tobias Billström tar emot Lettlands utrikesminister Krišjānis Kariņš

Måndag den 18 december tar utrikesminister Tobias Billström emot Lettlands utrikesminister Krišjānis Kariņš med anledning av att Lettland vid årsskiftet lämnar över ordförandeskapet i det utrikes- och säkerhetspolitiska samarbetet NB8 (nordisk-baltiska länderna) till Sverige. På mötet kommer den säkerhetspolitiska situationen med anledning av Rysslands invasion av Ukraina, Sveriges Natoansökan samt frågor om närområdet också att diskuteras.

Efter mötet hålls en gemensam pressträff där utrikesminister Tobias Billström kommer att presentera prioriteringarna för det svenska ordförandeskapet i NB8.

Under besöket kommer Kariņš och Billström även att hålla tal vid Norrmalmstorg på Måndagsrörelsens möte för att visa sitt stöd för det ukrainska folket.
