# Kvinnors och flickors roll i den organiserade brottsligheten ska undersökas

Regeringen ger Brottsförebyggande rådet i uppdrag att ta fram kunskap om könsnormer och skillnader mellan pojkars och mäns respektive flickors och kvinnors delaktighet i kriminella nätverk och andra typer av organiserad brottslighet. Satsningen ingår i regleringsbrevet för 2024 och omfattar 2,8 miljoner kronor 2024 och 1,4 miljoner kronor 2025.

- Åtgärder för att stoppa gängkriminalitet är högt på regeringens agenda. För att kunna förebygga och bekämpa den här typen av brottslighet behöver vi veta mer om kvinnors och flickors delaktighet i de här miljöerna, säger jämställdhets- och biträdande arbetsmarknadsminister Paulina Brandberg.

- Regeringens plan för att trycka tillbaka den grova organiserade brottsligheten ligger fast: vi ska slå hårt mot det grova våldet, strypa den kriminella ekonomin och bryta rekryteringen av barn och unga. Det här uppdraget är viktigt för att öka kraften och träffsäkerheten i våra åtgärder, säger justitieminister Gunnar Strömmer.

I brottsstatistiken är män överrepresenterade både som gärningsmän och offer vid brott med koppling till gängkriminalitet. Kvinnor har en roll i organiserad brottslighet men samhället inklusive polisen riskerar att inte identifiera dem. Det finns tecken på att kvinnors delaktighet inom kriminella miljöer ökar. Genom ökad kunskap kan brottsbekämpningen bli mer effektiv.
