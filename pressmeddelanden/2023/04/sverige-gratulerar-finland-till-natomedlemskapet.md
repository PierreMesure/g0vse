# Sverige gratulerar Finland till Natomedlemskapet

Nu har samtliga Natos medlemsländer ratificerat Finlands Natoansökan och Finland kommer därmed bli fullvärdig medlem i Nato inom de närmaste dagarna.

– Vi gläds med Finland. Det här är ett viktigt framsteg för vårt systerland och det kommer att bidra till både Finlands och Sveriges säkerhet att de nu blir medlemmar. Men precis som Finland har sagt så är deras medlemskap inte komplett förrän även Sverige är medlem, säger utrikesminister Tobias Billström.

Regeringens arbete för att Sverige också ska bli medlem i Nato fortsätter.

– Regeringen kommer nu att arbeta stenhårt för att även Sverige ska bli medlem och vår målsättning är fortsatt att Sverige ska vara medlemmar i Nato i samband med toppmötet i Vilnius, säger utrikesministern.
