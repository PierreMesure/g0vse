# Carl-Oskar Bohlin deltar på högnivåkonferens om cybersäkerhet

I morgon, onsdag den 5 april, deltar minister för civilt försvar Carl-Oskar Bohlin på International Cybersecurity Forum, FIC, i Lille. Under konferensen kommer Carl-Oskar Bohlin att delta i konferensens öppnande panelsamtal om digital motståndskraft.

International Cybersecurity Forum är en av Europas största konferenser om digital säkerhet och digital pålitlighet. Konferensen är samtidigt en mässa för tjänster på området.

– Jag märker stor nyfikenhet runt om i Europa för den svenska regeringens arbete med att bygga ett starkt civilt försvar i det rådande säkerhetspolitiska läget. Under konferensen i Lille kommer jag berätta om det arbetet och hur vi tänker, vilket jag ser fram emot, säger Carl-Oskar Bohlin.

Vid konferensens öppnande deltar Carl-Oskar Bohlin i en öppen intervju från scenen om den svenska regeringens arbete med uppbyggnaden av det civila försvaret och syn på aktuella utmaningar inom cybersäkerhetsområdet. Samtalet modereras av Lauren Cerulus från Politico.
