# Kulturministern inviger konstutställning i Europaparlamentet

Idag den 26 april inviger Sveriges kulturminister Parisa Liljestrand en konstutställning i Europaparlamentet i Bryssel. Utställningen arrangeras i samarbete med Europaparlamentet med anledning av det svenska ordförandeskapet i EU:s ministerråd, och Statens konstråd har på uppdrag av den svenska regeringen bidragit med verk.

– Konsten och konstnärerna spelar en avgörande roll i det demokratiska samhället. Konsten kan bidra till gemensam respekt och förståelse för varandra samt utmana och omvärdera den egna världsbilden. I en tid som karaktäriseras av snabba förändringar kan konsten dessutom skapa värdefulla tillfällen för eftertanke och reflektion, säger kulturminister Parisa Liljestrand.

Konstutställningen är ett led i det svenska ordförandeskapet i EU:s ministerråd. Utställningen innefattar verk av svenska konstnärer som finns representerade i parlamentets konstsamling samt Coronasamlingen.

## Coronasamlingen

Under 2021 tilldelades Statens konstråd 25 miljoner kronor för att öka statens inköp av konst i syfte att stötta det svenska konstlivet under pandemin. Konsten köptes från gallerier och konstnärer verksamma runtom i landet och totalt omfattar samlingen över 500 konstverk av 350 konstnärer.
