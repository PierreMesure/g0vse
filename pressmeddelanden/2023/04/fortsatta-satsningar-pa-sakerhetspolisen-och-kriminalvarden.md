# Fortsatta satsningar på Säkerhetspolisen och Kriminalvården

Förmågan att möta hot mot den inre säkerheten behöver stärkas. Regeringen avsätter därför 50 miljoner kronor till Säkerhetspolisen. Regeringen har redan genomfört stora satsningar på polisen och andra delar av rättsväsendet, men när fler personer grips och lagförs innebär det att även Kriminalvården behöver stärkas. Regeringen avsätter därför 300 miljoner kronor till Kriminalvården i vårändringsbudgeten.

Säkerhetsläget är kraftigt försämrat. Ryssland och andra auktoritära stater agerar alltmer aggressivt samtidigt som det finns en växande extremism. Sverige angrips både direkt och indirekt av andra stater på en bredd av områden; underrättelseinhämtning, cyberangrepp, desinformation och andra former av påtryckningar, påverkanskampanjer och fysiska angrepp. Sverige står i ökat fokus från våldsbejakande islamism och den senaste tidens händelseutveckling har bidragit till ett ökat attentatshot mot Sverige och svenska intressen. Arbetet med att reducera hot och sårbarheter behöver stärkas och regeringen föreslår därför att Säkerhetspolisen tillförs 50 miljoner kronor i vårändringsbudgeten.

Regeringen har genomfört stora satsningar på polisen och övriga rättsväsendet. Kriminalvården behöver nu stärkas och växa ytterligare. Beläggningen i häkten och anstalter är ansträngd. Den påbörjade utbyggnaden måste fortsätta med full kraft. Regeringen föreslår därför att Kriminalvården får 300 miljoner kronor i vårändringsbudgeten.

Förslaget bygger på en överenskommelse mellan regeringen och Sverigedemokraterna.
