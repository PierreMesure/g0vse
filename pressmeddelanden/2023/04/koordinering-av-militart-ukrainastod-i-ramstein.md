# Koordinering av militärt Ukrainastöd i Ramstein

I dag, den 21 april deltar försvarsminister Pål Jonson i mötet om stöd till Ukraina som äger rum på den amerikanska militära flygbasen i Ramstein, Tyskland. På mötet kommer koordineringen av det militära stödet som skänks inom Ukraine Defence Contact Group att diskuteras.

Mötet som är det elfte i ordningen sedan april 2022 leds av försvarsministrarna för USA, Lloyd J. Austin, Ukraina, Oleksiy Reznikov och Tyskland, Boris Pistorius.

Deltar gör också försvarsministrar från ett 50-tal länder tillsammans med Natos generalsekreterare Jens Stoltenberg och EU:s utrikesrepresentant Josip Borrell.

En särskild punkt för mötet är hur reparationer och underhåll av stödet med avancerad militär materiel skall utformas. I samband med mötet kommer de länder som har donerat stridsvagnar av typen Leopard 2 till Ukraina, däribland Sverige, att diskutera koordinering av underhåll av dessa vagnar.
