# Utrikesminister Tobias Billström deltar i konferens om Västra Balkan

Utrikesminister Tobias Billström reser den 3 april till Rom för att delta i en konferens om Västra Balkan. På agendan står bland annat säkerhetsfrågor, samarbete i närområdet samt regionens EU-närmande.

– Samarbetet mellan EU och Västra Balkan är en viktig fråga inom ramen för Sveriges ordförandeskap i EU:s ministerråd. Efter Rysslands fullskaliga invasion av Ukraina har det blivit ännu viktigare att stärka samarbetet med länderna i regionen. Utvidgningsprocessen är det instrument som EU i årtionden använt för att främja genomgripande samhällsreformer och stabila institutioner i våra grannländer. Jag ser fram emot att diskutera dessa frågor med mina motparter, säger utrikesminister Tobias Billström.

Italiens utrikesminister Antonio Tajani står värd för konferensen. EU-kommissionären med ansvar för grannskapspolitik och EU:s utvidgning, Oliver Várhelyi, deltar. Utrikesminister Billström kommer även träffa sina kollegor från Albanien, Bosnien och Hercegovina, Kosovo, Montenegro, Nordmakedonien och Serbien.

På dagordningen för konferensen står bland annat regional säkerhet, motståndskraft och EU-närmandet på Västra Balkan. Vidare kommer man att diskutera möjligheter för stärkt samarbete inom bland annat migration och strategisk kommunikation.
