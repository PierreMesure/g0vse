# Satsning på jobb för ungdomar och sommarjobb i kommuner med hög arbetslöshet

Ekonomin befinner sig i ett kritiskt läge och när konjunkturen vänder riskerar det att göra situationen värre för de kommuner som redan har en hög arbetslöshet. Regeringen ger därför Arbetsförmedlingen i uppdrag att fördela 150 miljoner kronor till kommuner med hög arbetslöshet för att stärka deras möjligheter att skapa jobb till unga.

– För ungdomar kan ett sommarjobb eller ett extrajobb bidra till att de får en första värdefull arbetslivserfarenhet, ett kontaktnät och dessutom möjlighet att bryta socioekonomisk inlåsning. Det gäller särskilt för de ungdomar som bor i kommuner som redan har en hög arbetslöshet när konjunkturen vänder, säger arbetsmarknads- och integrationsminister Johan Pehrson.

Satsningen innebär att kommuner med hög arbetslöshet kan få ett bidrag via Arbetsförmedlingen för att under 2023 skapa jobb för ungdomar som avslutat gymnasieskolan och sommarjobb för ungdomar som avslutat årskurs nio, ungdomar i gymnasieutbildning samt för ungdomar som omfattas av det kommunala aktivitetsansvaret.

Regeringen kommer att ge Arbetsförmedlingen uppdraget under våren genom en ändring i myndighetens regleringsbrev.

Förslaget bygger på en överenskommelse mellan regeringen och Sverigedemokraterna.
