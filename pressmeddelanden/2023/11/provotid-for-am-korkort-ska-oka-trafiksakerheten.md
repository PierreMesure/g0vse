# Prövotid för AM-körkort ska öka trafiksäkerheten

Regeringen går nu vidare med nästa steg för att införa en prövotid för AM-körkort. I en proposition föreslår regeringen prövotid på ett år för behörigheten AM, som gäller för moped klass 1 och A-traktor.

– Steg för steg får vi nya regler på plats för att öka säkerheten vid körning med A-traktorer och mopeder. Vi lämnar nu förslaget om prövotid i en proposition till riksdagen, säger infrastruktur- och bostadsminister Andreas Carlson.

Regeringens förslag innebär att en prövotid införs för körkort med behörigheten AM. Prövotiden blir ett år från dagen för godkänt teoriprov. Återkallelse av körkortet under denna tid kan till exempel ske om man har kört mot rött, kört för fort eller kört påverkad av alkohol eller droger.

Den som fått sitt AM-körkort återkallat under prövotiden behöver enligt förslaget genomföra utbildningen och teoriprovet på nytt.

Lagändringarna föreslås i propositionen träda i kraft den 1 juni 2024.
