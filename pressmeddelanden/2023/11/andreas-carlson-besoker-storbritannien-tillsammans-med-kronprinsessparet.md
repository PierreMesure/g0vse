# Andreas Carlson besöker Storbritannien tillsammans med Kronprinsessparet

Den 29 november-1 december besöker infrastruktur- och bostadsminister Andreas Carlson Storbritannien tillsammans med DD.KK.HH. Kronprinsessan och Prins Daniel. Även försvarsminister Pål Jonson deltar under besökets första dag.

Under onsdagen medverkar infrastruktur- och bostadsminister Andreas Carlson och Kronprinsessparet bland annat vid en mottagning med anledning av Sveriges kandidatur till en plats i IMO:s råd (International Maritime Organization). Mottagningen hålls i svenska residenset och bland deltagarna finns bland annat representanter från IMO:s medlemsstater.

På torsdagen träffar Andreas Carlson det svenska företaget Mindler samt British Transport Police. Under eftermiddagen besöker Kronprinsessparet och Andreas Carlson Kew Gardens i Richmond där de får ta del av olika internationella forskningsprojekt för främjande av biologisk mångfald. De närvarar också vid Svenska handelskammarens årliga konferens.

På fredagen besöker Kronprinsessparet och Andreas Carlson bland annat universitetet i Cranfield med fokus på framtidens hållbara transportlösningar.
