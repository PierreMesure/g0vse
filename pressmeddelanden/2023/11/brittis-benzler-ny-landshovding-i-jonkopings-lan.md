# Brittis Benzler ny landshövding i Jönköpings län

Regeringen har utsett Brittis Benzler till ny landshövding i Jönköpings län. Brittis Benzlers förordnande som landshövding och chef för Länsstyrelsen i Jönköpings län gäller från och med den 15 januari 2024 t.o.m. den 30 november 2027.

– Brittis Benzler har varit en uppskattad landshövding i Hallands län och jag är glad att hon har tackat ja till ett nytt uppdrag som landshövding i Jönköpings län, säger civilminister Erik Slottner.

Brittis Benzler är född 1958. Benzler var 1993–2020 ledamot i Vänsterpartiets partistyrelse. Hon var gruppledare i regionfullmäktige på Gotland i mer än 20 år och har även varit regionråd på Gotland i 12 år. Sedan 2020 har Brittis Benzler varit landshövding i Hallands län.
