# Anders Thornberg ny landshövding i Hallands län

Regeringen har utsett Anders Thornberg till ny landshövding i Hallands län. Anders Thornbergs förordnande som landshövding och chef för Länsstyrelsen i Hallands län gäller från och med den 1 december 2023 t.o.m. den 30 juni 2028.

– Anders Thornberg är en mycket erfaren myndighetschef. Hans erfarenheter som rikspolischef och tidigare säkerhetspolischef kommer att vara en tillgång för länsstyrelserna i återuppbyggnaden av det civila försvaret och för invånarna i Hallands län. Jag är glad att Anders Thornberg tackat ja till uppdraget som ny landshövding i Hallands län, säger civilminister Erik Slottner.

Anders Thornberg är född 1959. Thornberg arbetade på Säkerhetspolisen 1986–2018. Han var kommunikationsdirektör 2004–2008, operativ chef 2008–2011, biträdande generaldirektör 2011–2012 och säkerhetspolischef 2012–2018. Sedan 2018 har Anders Thornberg varit rikspolischef.
