# Nationell start för den breda vaccinationsinsatsen med uppdaterat covid-19-vaccin

Idag, tisdag den 7 november, startar den breda vaccinationen med uppdaterat covid-19-vaccin i Sverige. Den senaste statistiken visar att spridningen av covid-19 fortsätter att öka. Det är därför viktigt att de som rekommenderas vaccination mot covid-19 vaccinerar sig för att bidra till en så frisk höst och vinter som möjligt.

– Vaccin är alltjämt det bästa sättet att skydda sig mot allvarlig sjukdom och död. Samtidigt håller det nere smittspridningen och minskar antalet inneliggande i vården. Från och med idag finns det vaccin mot covid-19 till de grupper som omfattas av rekommendationerna i alla Sveriges regioner, helt kostnadsfritt för den enskilde, säger socialminister Jakob Forssmed.

– De äldre som bor på särskilda boenden hör till de allra sköraste i samhället och för dem har vaccinationerna börjat sedan tidigare. För att minska risken för allvarlig sjukdom är det viktigt att äldre personer och riskgrupper tar det uppdaterade vaccinet, säger äldre- och socialförsäkringsminister Anna Tenje.

Regeringen och regionerna har ett gemensamt mål om att uppnå en så hög och jämnt fördelad täckningsgrad som möjligt. Vaccinet mot covid-19 har uppdaterats för säsongen och har ett mer specifikt skydd mot den nu dominerade virusvarianten. Det är därför viktigt för personer som rekommenderas att vaccinera sig med en påfyllnadsdos också gör det, för att förstärka sitt skydd mot allvarlig sjukdom och död.
