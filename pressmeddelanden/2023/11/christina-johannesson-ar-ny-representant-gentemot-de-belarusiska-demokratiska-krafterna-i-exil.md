# Christina Johannesson är ny representant gentemot de belarusiska demokratiska krafterna i exil

Under sitt besök i Vilnius presenterade utrikesminister Tobias Billström regeringens ambitioner i arbetet för Belarus demokratirörelse. Som en del av arbetet har utrikesministern utsett Christina Johannesson, särskilt sändebud för det Östliga partnerskapet, att verka som regeringens representant gentemot Belarus demokratiska krafter i exil.

– Frihet och rättsstatens principer, respekt för folkrätten, inklusive mänskliga rättigheter och demokrati i Belarus, är viktiga frågor för Sverige och EU. Jag hoppas att det sänder en tydlig signal om vilken vikt den svenska regeringen fäster vid Belarus, säger utrikesminister Tobias Billström.

Målet med Christina Johannessons uppdrag är att intensifiera dialogen med de demokratiska krafterna för att regeringen bättre ska kunna stödja Belarus demokratiska aktörer.
