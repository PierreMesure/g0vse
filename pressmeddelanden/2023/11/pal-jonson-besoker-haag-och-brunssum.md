# Pål Jonson besöker Haag och Brunssum

Den 8 - 9 november reser försvarsminister Pål Jonson till Nederländerna. Försvarsministern kommer tillsammans med Nederländernas försvarsminister Kajsa Ollongren att delta vid en konferens anordnad av tankesmedjan Clingendael Institute i Haag. I samband med resan till Nederländerna besöker statsrådet även Natos operativa ledningsstab i Brunssum för att orienteras om stabens verksamhet.

Clingendael Institutes årliga State of the Union-konferens samlar policyskapare, akademiker, tankesmedjor och journalister för paneldiskussioner om geopolitiska utmaningar för europeisk säkerhet. Årets konferens äger rum den 9 november på årsdagen för Berlinmurens fall 1989 och har temat ”A Compass for a Stronger Europe”. Försvarsminister Jonson är inbjuden att inledningstala tillsammans med Nederländernas försvarsminister Kajsa Ollongren. Ministrarna genomför även ett bilateralt möte.

På eftermiddagen den 9 november besöker försvarsminister Jonson även Natos Joint Force Command i Brunssum, som är en av Natos tre operativa ledningsstaber. Försvarsministern kommer vid besöket att orienteras om ledningsstabens operativa verksamhet och träffa svenska officerare från Försvarsmakten som arbetar vid staben.
