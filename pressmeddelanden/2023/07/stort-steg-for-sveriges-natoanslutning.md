# Stort steg för Sveriges Natoanslutning

Måndagen den 10 juli möttes statsminister Ulf Kristersson, Turkiets president Recep Tayyip Erdoğan och Natos generalsekreterare Jens Stoltenberg i Vilnius, inför Natos toppmöte 11-12 juli. I ett gemensamt uttalande efter mötet åtar sig Turkiets president Erdoğan att gå vidare med ratificeringen av Sveriges anslutning till Nato så fort som möjligt. Sverige ska i sin tur fortsätta leva upp till alla åtaganden enligt det trilaterala memorandumet från Madrid.

– Det här är ett stort steg och väldigt glädjande och bra för Sverige. Regeringen har ända sedan vi tillträdde i höstas arbetet hårt och målmedvetet för att vi ska gå i mål. Turkiet ska ratificera inom kort och alla förväntar sig en snabb process. Vi förväntar oss att även Ungern gör detsamma, säger statsminister Ulf Kristersson.

Enligt det gemensamma uttalandet kommer det att etableras en ny bilateral säkerhetsdialog, en s.k. Security Compact, som handlar om att fortsätta de gemensamma ansträngningarna för att bekämpa organiserad brottslighet och terrorism. Det samarbetet har påbörjats inom ramen för det existerande memorandumet och kompletteras nu med en bilateral form på ministernivå.

– Sverige tar Turkiets oro för terrorism på allvar och vårt engagemang är långsiktigt. Därför inrättas nu en säkerhetsdialog. Vi har också kommit överens om att fördjupa vårt ekonomiska samarbete, med handel och investeringar. Det är många svenska och turkiska företag som tycker att det är angeläget, säger statsminister Ulf Kristersson.
