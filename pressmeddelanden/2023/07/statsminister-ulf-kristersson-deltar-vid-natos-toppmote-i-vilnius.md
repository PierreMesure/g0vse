# Statsminister Ulf Kristersson deltar vid Natos toppmöte i Vilnius

Statsminister Ulf Kristersson reser den 11–12 juli till Vilnius för att delta i Natos toppmöte. Även utrikesminister Tobias Billström och försvarsminister Pål Jonson deltar. Sveriges anslutning till försvarsalliansen väntas vara en av huvudfrågorna. På agendan står även stärkande av Natos avskräckning och försvar samt stöd till Ukraina.

– Vi har arbetat målmedvetet för att bli medlemmar i Nato och dialogen med Turkiet och andra medlemsstater fortsätter. Sverige är mer än redo att bli en av 32 allierade i försvarsalliansen, säger statsminister Ulf Kristersson.

Statsministern kommer att delta i tre arbetssessioner där aktuella säkerhets- och försvarspolitiska frågor diskuteras. Utrikesminister Tobias Billström deltar i en informell arbetssession i utrikesministerformat tillsammans med Natos strategiska partnerländer i Asien och Stillahavsområdet. Försvarsminister Pål Jonson deltar vid en informell arbetssession i försvarsministerformat med fokus på stärkandet av Natos avskräckning och försvar. Ukrainas president Volodymyr Zelenskyj deltar också vid toppmötet inom ramen för det nyinrättade Nato-Ukraina-rådet (NATO-Ukraine Council), där det långsiktiga stödet till Ukraina ska diskuteras.

Nato beslutade att bjuda in Sverige som medlem i juni 2022, i samband med toppmötet i Madrid. Sverige fick då formellt status som inbjudet land. När toppmötet i Vilnius äger rum den 11–12 juli har 29 av 31 allierade ratificerat Sveriges ansökan om medlemskap i Nato.
