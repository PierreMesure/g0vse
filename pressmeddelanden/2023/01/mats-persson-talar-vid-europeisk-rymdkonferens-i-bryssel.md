# Mats Persson talar vid europeisk rymdkonferens i Bryssel

I dag, tisdag den 24 januari, är utbildningsminister Mats Persson i Bryssel för att hålla ett anförande vid den femtonde upplagan av European Space Conference. Ministern ska också delta vid ett möte i Europaparlamentets utskott för industrifrågor, forskning och energi (ITRE).

Temat för årets rymdkonferens är “Securing the Future of Europe in Space”. Mats Persson kommer bland annat att tala om vikten av en rättvis och hållbar användning av rymden samt ett nära europeiskt samarbete inom området.

Vid mötet i ITRE-utskottet kommer utbildningsministern att presentera prioriteringarna för det svenska ordförandeskapet i EU:s ministerråd inom områdena forskning och rymd samt svara på ledamöternas frågor.
