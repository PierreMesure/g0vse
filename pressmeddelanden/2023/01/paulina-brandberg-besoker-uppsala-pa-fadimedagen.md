# Paulina Brandberg besöker Uppsala på Fadimedagen

Fadimedagen äger rum den 21 januari varje år för att uppmärksamma minnet av Fadime Sahindal. Fadime mördades av sin far år 2002 för att hon ville leva sitt liv i frihet utan att begränsas av hedersnormer. Jämställdhets- och biträdande arbetsmarknadsminister Paulina Brandberg kommer att uppmärksamma dagen på flera sätt.

Paulina Brandberg kommer att delta i Terrafems årliga konferens till minne av Fadime Sahindal fredagen den 20 januari och lördagen den 21 januari håller ministern tal vid Fadime Sahindals grav.

Fadimedagen är en påminnelse om vikten av att bekämpa hedersrelaterat våld och förtryck. Genom beslut i regleringsbreven för 2023 har regeringen fördelat 475 miljoner kronor för detta arbete och gett flera myndigheter uppdrag på området.

- Hedersrelaterat våld och förtryck har ingen plats i vårt samhälle. Vi måste fortsätta att förebygga och bekämpa hedersrelaterat våld och förtryck så att det Fadime önskade blir en självklarhet för alla barn och unga som växer upp i Sverige, säger jämställdhets- och biträdande arbetsmarknadsminister Paulina Brandberg.
