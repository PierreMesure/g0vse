# Försvarsministern deltar på möte i Ramstein om stöd till Ukraina

Den 20 januari deltar försvarsminister Pål Jonson i mötet om stöd till Ukraina som äger rum på den amerikanska militärflygbasen i Ramstein, Tyskland. Syftet med mötet är att koordinera det militära stöd som länderna inom det som kallas Ukraine Defence Contact Group, skänker.

Mötet leds av USA:s försvarsminister Lloyd Austin och Ukrainas försvarsminister Oleksiy Reznikov.

Deltar gör försvarsministrar och försvarschefer från ett 50-tal länder tillsammans med bland andra Natos generalsekreterare Jens Stoltenberg.

Försvarsminister Pål Jonson representerar Sverige under mötet och kommer att göra inlägg under dagens första session om hur det internationella stödet med försvarsmateriel stärkt Ukrainas militära förmåga. Pål Jonson kommer också informera om det svenska militära stödet till Ukraina, och då särskilt det stödpaket som kommunicerades den 19 januari.
