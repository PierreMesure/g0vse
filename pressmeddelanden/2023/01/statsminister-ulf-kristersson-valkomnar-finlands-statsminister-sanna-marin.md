# Statsminister Ulf Kristersson välkomnar Finlands statsminister Sanna Marin

På torsdag, den 2 februari, tar statsminister Ulf Kristersson emot Finlands statsminister Sanna Marin i Stockholm. Det är det första besöket från en regeringschef som statsminister Ulf Kristersson tar emot sedan regeringsbildningen.

Fokuset under mötet med statsministrarna är EU-ordförandeskapet och det säkerhetspolitiska läget.

– Det allra första bilaterala utlandsbesöket jag gjorde som statsminister gick till Finland. Nu är det första besöket av en regeringschef till Sverige under EU-ordförandeskapet från just Finland. Våra båda länder har en lång historia av samarbete och gemenskap. Inte minst numera inom EU. Dessutom går vi hand i hand in i Nato, säger statsminister Ulf Kristersson.

Efter mötet hålls en gemensam pressträff.
