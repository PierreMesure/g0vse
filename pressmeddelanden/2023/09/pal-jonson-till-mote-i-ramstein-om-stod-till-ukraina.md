# Pål Jonson till möte i Ramstein om stöd till Ukraina

Den 19 september deltar försvarsminister Pål Jonson i ett möte på den amerikanska flygbasen i Ramstein, Tyskland. På mötet diskuteras det militära stödet till Ukraina som drygt 50 länder bidrar med inom Ukraine Defence Contact Group, och hur det ska bidra till att långsiktigt stärka Ukrainas militära förmåga.

Deltar gör försvarsministrar från länderna som ingår i Ukraine Defence Contact Group, tillsammans med representanter för Nato och EU. Mötet leds av den amerikanska försvarsministern Lloyd J. Austin tillsammans med Ukrainas nytillträdda försvarsminister Rustem Umjerov.

Pål Jonson kommer att redovisa Sveriges pågående militära stöd till Ukraina på mötet, och planerar att i anslutning till det ha ett första bilateralt möte med Rustem Umjerov.
