# Regeringen deltar vid FN:s generalförsamlings öppnande i New York

I samband med att generalförsamlingens 78:e session inleds i FN-högkvarteret i New York den 18-26 september hålls flera högnivåmöten. På plats deltar statsminister Ulf Kristersson, utrikesminister Tobias Billström, bistånds- och utrikeshandelsminister Johan Forssell och sjukvårdsminister Acko Ankarberg Johansson.

Under de inledande dagarna hålls toppmöten om de globala målen, utvecklingsfinansiering, pandemier och klimatet. Även möten om FN:s framtid, kampen mot tuberkulos och om hälsa för alla arrangeras i FN-högkvarteret i samband med generalförsamlingens öppnande.

Fokus för svenskt vidkommande under höstens inledande högnivåvecka ligger bland annat på stöd till Ukraina, bilaterala relationer, klimatfrågan och hälsa.

Efter öppningsceremonin kommer en pressbriefing med ministrar på plats att hållas i Rose Garden. Kontakta pressekreterare för mer information.
