# Niklas Wykman besöker Dalregementet i Falun för att följa upp bygget av nya garnisoner

Tisdag den 19 september besöker finansmarknadsminister Niklas Wykman Dalregementet i Falun och gör bland annat ett platsbesök vid Myran där det nya regementet ska placeras. Som ansvarig minister för Fortifikationsverket och förvaltningen av bland annat de nya garnisonerna, kommer finansmarknadsministern även att träffa företrädare från Försvarsmakten, Fortifikationsverket, Länsstyrelsen och Falu kommun.

Riksdagen fastställde i december 2020 att regementen skulle återupprättas i Falun, Sollefteå/Östersund och Kristinehamn. Regementena är redan inrättade men garnisonerna är ännu inte på plats.

Försvarsberedningen har konstaterat att arbetet behöver skyndas på. Tidigare i år fick Fortifikationsverket i uppdrag att påbörja arbetet med de nya garnisonerna. Arbetet kommer bland annat att omfatta förvärv av mark, etablering av teknisk försörjning, samt planering för vägar och byggnader för verksamhetens behov.

– Att få garnisonerna på plats är ett viktigt led i att stärka det militära försvaret i Sverige. Syftet med det här besöket är att få en bild av hur arbetet fortgår och vilka eventuella utmaningar byggnationen står inför, säger finansmarknadsminister Niklas Wykman.

I samband med besöket finns tid avsatt för att svara på medias frågor. För mer information om besöket och intervjuförfrågningar, kontakta pressekreterare Victoria Ericsson (se presskontakt).
