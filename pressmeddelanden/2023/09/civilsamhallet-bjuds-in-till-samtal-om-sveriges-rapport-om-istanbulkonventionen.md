# Civilsamhället bjuds in till samtal om Sveriges rapport om Istanbulkonventionen

Den 19–20 september bjuder jämställdhetsminister Paulina Brandberg och statssekreterare Martin Andreasson in civilsamhällesorganisationer till sakråd om Sveriges kommande rapportering till Europarådet om efterlevnaden av den så kallade Istanbulkonventionen – Europarådets konvention om förebyggande och bekämpning av våld mot kvinnor och våld i hemmet. I juni 2023 fattade EU:s ministerråd beslut om att EU ansluter sig till konventionen.

- Under det svenska ordförandeskapet i EU:s ministerråd i våras prioriterade regeringen att slutföra förhandlingarna om EU:s anslutning till Istanbulkonventionen. Jag är stolt över att det svenska ordförandeskapet ledde fram till detta viktiga beslut. Könsrelaterat våld och hedersrelaterat våld och förtryck ska bekämpas med samhällets fulla kraft, säger Paulina Brandberg.

Istanbulkonventionen utgör en viktig grund för Sveriges arbete med att förebygga och bekämpa mäns våld mot kvinnor och är central i den tioåriga nationella strategin för att förebygga och bekämpa mäns våld mot kvinnor.

Staternas efterlevnad av konventionen granskas av Europarådets expertgrupp GREVIO (Group of Experts on Action against Violence against Women and Domestic Violence). Expertgruppen planerar att besöka Sverige i februari nästa år.
