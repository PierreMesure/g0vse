# Romina Pourmokhtari till Nairobi för Africa Climate Summit

Den 4-5 september befinner sig klimat- och miljöminister Romina Pourmokhtari på Afrikanska unionens klimattoppmöte i Nairobi, Kenya. Konferensens fokus är vilka möjligheter som finns för hållbar utveckling och gröna investeringar i Afrika, samt nya och bättre lösningar för klimatfinansiering.

Statsrådet kommer att delta i ett antal bilaterala möten med ministerkollegor från afrikanska länder för att visa stöd för ambitionen om att Afrika ska tala med en röst vid COP28. Målet där är ett paradigmskifte i globala klimatsamtal – från skuld- och ersättningsdebatter mellan Nord och Syd till ett fokus på hur handel och investeringar kan möjliggöra en grön omställning - med Afrika som ledande global aktör.

Klimat- och miljöministern deltar för att visa Sveriges stöd för den här ansatsen, som ligger i linje med svenska prioriteringar i det globala klimatarbetet.

Det afrikanska klimattoppmötet föregår pre-COP som äger rum i Abu Dhabi i oktober, och senare COP28 i Dubai som äger rum i december.
