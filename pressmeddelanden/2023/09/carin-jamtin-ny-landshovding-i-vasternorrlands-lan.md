# Carin Jämtin ny landshövding i Västernorrlands län

Regeringen har utsett Carin Jämtin till ny landshövding i Västernorrlands län. Carin Jämtins förordnande som landshövding och chef för Länsstyrelsen i Västernorrlands län gäller från och med den 1 september 2023 till och med den 31 augusti 2029.

– Carin Jämtin är en erfaren myndighetschef med tidigare uppdrag inom både kommunal och statlig sektor. Hennes erfarenheter kommer att vara en tillgång för invånarna i Västernorrlands län och jag är glad att hon har tackat ja till uppdraget som ny landshövding i Västernorrlands län, säger civilminister Erik Slottner.

Carin Jämtin är född 1964 och var Socialdemokraternas partisekreterare 2011–2016 samt riksdagsledamot 2006 och 2014–2017. Hon var oppositionsborgarråd i Stockholms stad 2006–2011 och biståndsminister 2003–2006. Jämtin har även varit gruppledare för den socialdemokratiska gruppen i kommunfullmäktige och ledamot av styrelsen i Sveriges kommuner och landsting.

Sedan 2017 har Carin Jämtin varit generaldirektör för Sida.
