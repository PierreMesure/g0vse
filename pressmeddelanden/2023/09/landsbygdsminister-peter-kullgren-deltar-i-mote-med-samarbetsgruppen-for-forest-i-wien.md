# Landsbygdsminister Peter Kullgren deltar i möte med samarbetsgruppen For Forest i Wien

Den 25–26 september deltar landsbygdsministern i ett möte tillsammans med sina ministerkollegor från Österrike, Finland och Slovenien. De kommer bland annat att diskutera utmaningar inom skogsområdet.

Sverige har tillsammans med Österrike, Finland och Slovenien ett formaliserat samarbete om skogligt relaterade frågor som heter For Forest Group. Den 25–26 september står Österrike värd för det första ministermötet i konstellationen. Ministrarna kommer bland annat att diskutera riktningen för samarbetet och utmaningar inom skogsområdet.

Ministrarna från de fyra samarbetsländerna kommer också att hålla en gemensam pressträff.

Media som är intresserade kan kontakta pressekreteraren för mer information.
