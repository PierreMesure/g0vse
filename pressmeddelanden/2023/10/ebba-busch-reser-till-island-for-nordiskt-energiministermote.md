# Ebba Busch reser till Island för nordiskt energiministermöte

Den 17–19 oktober reser energi- och näringsminister Ebba Busch till Reykjavik för att delta vid ett nordiskt energiministermöte. Under mötet ska ministrarna bland annat diskutera samarbetet på elmarknadsområdet, innovation, försörjningstrygghet samt energisituationen i de nordiska länderna.

De nordiska energiministrarna träffas i regel en gång per år inom ramen för det Nordiska ministerrådet. På mötet representeras, förutom Sverige, även Norge, Island, Danmark och Grönland på ministernivå. Den 1 januari 2024 är det dags för Sverige att ta över ordförandeklubban i ministerrådet under ett år.

För att klara klimatmålen och möjliggöra den gröna omställningen behöver Sverige ta ytterligare steg avseende elektrifiering av industrin och transportsystemet. En ökad elektrifiering behövs även i hela Norden.

– Det nordiska regionala samarbetet är ett av de äldsta och mest omfattande i världen. Något vi ska vara stolta över. I svåra tider är sammanhållningen viktigare än någonsin - speciellt i frågor som rör trygg energiförsörjning och Nordens gemensamma elmarknad, säger närings- och energiminister Ebba Busch.

Slutligen ska Sverige kort informera om det kommande svenska ordförandeskapet i Nordiska ministerrådet med fokus på energiområdet.
