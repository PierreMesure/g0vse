# Jessika Roswall deltar vid Nordiska rådets session i Oslo

Jessika Roswall, EU-minister och minister för nordiskt samarbete reser i dag till Oslo för att under tre dagar delta i Nordiska rådets årliga session. Temat för Nordiska rådets 75:e session som i år hålls i Oslo 30 oktober till 2 november är ”Ett tryggt, grönt och ungt Norden”.

Jessika Roswall, EU-minister och minister för nordiskt samarbete, kommer under måndagen att ha bilaterala överläggningar med sin norska kollega och möte med samtliga nordiska kollegor i Nordiska ministerrådet. Tillsammans träffar de därefter Ungdomens Nordiska råd.

Under tisdagen besöker Jessika Roswall tillsammans med sina nordiska kollegor de samnordiska institutionerna i Oslo, Nordic Innovation, NordForsk och Nordisk energiforskning. På förmiddagen har Roswall och hennes kollegor även möte med Nordiska rådets presidium. På eftermiddagen deltar Roswall sedan i öppningen av Nordiska rådets session och dess första plenarsession då statsministern presenterar det svenska ordförandeskapsprogrammet för Nordiska ministerrådet 2024.  På kvällen deltar statsrådet vid Nordiska rådets prisutdelning.

På sessionens tredje dag deltar statsrådet i frågestund och håller tal i Nordiska rådets plenum samt har bilaterala överläggningar med sin finska kollega.
