# Gruvor, kärnkraft och innovation på agendan när Ebba Busch besöker Kanada

Den 3–6 oktober besöker energi- och näringsminister Ebba Busch Montréal och Ottawa i Kanada. På dagordningen står bland annat möten med företrädare för gruvindustrin och kärnkraftindustrin.

– En säker och hållbar tillgång till råvaror tillsammans med fossilfri energi är nödvändig för att möjliggöra den gröna omställningen. Kanada är en världsledande producent av en mängd viktiga mineraler som bland annat uran och nickel. Givet deras erfarenhet och kunskap inom området ser jag fram emot konstruktiva diskussioner som kan stärka det transatlantiska samarbetet, exempelvis när det gäller kärnkraft, säger energi- och näringsminister Ebba Busch.

Ebba Busch kommer också att hålla ett öppningsanförande vid evenemanget Sweden-Canada Innovation Days på temat ’’Green Transition’’. I samband med eventet träffar Busch Kanadas minister för innovation, forskning och industri François-Philippe Champagne.
