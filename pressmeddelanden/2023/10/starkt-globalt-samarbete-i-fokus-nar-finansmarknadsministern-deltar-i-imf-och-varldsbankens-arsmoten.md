# Stärkt globalt samarbete i fokus när finansmarknadsministern deltar i IMF och Världsbankens årsmöten

I dag, den 10 oktober, reser finansmarknadsminister Niklas Wykman till Marrakech för att delta vid IMF och Världsbankens årsmöten. Finansmarknadsministern kommer att ha ett flertal bilaterala möten för att diskutera vikten av ett stärkt globalt samarbete inom Financial Action Task Force (FATF) samt tekniska innovationer och dess påverkan på finansmarknaden.

Finansmarknadsministern kommer även att delta i ett möte inom finansministerkoalitionen för klimatåtgärder (Coalition of Finance Ministers for Climate Action) och träffa bland annat Tysklands finansminister Christian Lindner. Fokus kommer att ligga på att diskutera ett stärkt globalt samarbete i frågor som rör penningtvätt, allmänna policyfrågor kring finansmarknad samt den digitala omställningen av finansiella tjänster.

IMF och Världsbankens årsmöten väntas bland annat fokusera på det osäkra ekonomiska läget, institutionernas stöd till länder, Världsbankens pågående reformprocess och IMF:s resurser.
