# Möjligheten att kombinera matchningstjänster med andra insatser ska analyseras

Regeringen ger Arbetsförmedlingen i uppdrag att analysera förutsättningarna för deltagare i matchningstjänster att ta del av andra insatser, som arbetspraktik eller arbetsmarknadsutbildning.

Möjligheten för deltagare i matchningstjänster att ta del av andra arbetsinriktade insatser som kan stärka deras jobbchanser nyttjas i dagsläget i begränsad utsträckning. Arbetsförmedlingen ska därför analysera hur myndighetens arbete med att anvisa personer till andra arbetsmarknadspolitiska insatser kan fungera mer effektivt. Vidare ska Arbetsförmedlingen analysera möjliga förändringar av matchningstjänsternas utformning som kan stärka leverantörernas drivkrafter för att underlätta övergångar till arbetsinriktade insatser.

– Matchningstjänsterna omfattar ett stort antal arbetssökande. Det är viktigt att deras behov av andra arbetsinriktade insatser som praktik och arbetsmarknadsutbildning kan mötas på ett effektivt sätt, säger arbetsmarknads- och integrationsminister Johan Pehrson.

Uppdraget beslutas genom en ändring av Arbetsförmedlingens regleringsbrev för 2023, och ska redovisas till Regeringskansliet senast den 10 juni 2024.
