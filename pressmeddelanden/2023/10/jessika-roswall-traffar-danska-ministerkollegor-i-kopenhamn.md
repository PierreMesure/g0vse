# Jessika Roswall träffar danska ministerkollegor i Köpenhamn

Tisdag den 10 oktober deltar Jessika Roswall, EU-minister med ansvar för nordiska frågor, vid ett möte i Greater Copenhagen Task Force. Deltar gör också Danmarks minister för nordiskt samarbete Louise Schack Elholm och Danmarks transportminister Thomas Danielsen. Temat för mötet är ”mobilitet som förutsättning för tillväxt”.

Greater Copenhagen Task Force bildades 2021 av Greater Copenhagen tillsammans med de svenska och danska regeringarna, Dansk Industri, Sydsvenska Industri- och Handelskammaren, samt Øresundsbro Konsortiet. Syftet var att få fart på den ekonomiska integrationen i regionen igen efter pandemin.

På tisdagens dagordning står Greater Copenhagens insatser och bidrag till Vision 2030, vad som krävs på nationell och regional nivå för att säkerställa ekonomisk tillväxt och hållbar utveckling, samt hur vi kan öka mobiliteten och undanröja gränshinder.
