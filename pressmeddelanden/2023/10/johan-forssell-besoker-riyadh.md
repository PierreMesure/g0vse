# Johan Forssell besöker Riyadh

Idag torsdagen den 26 oktober besöker bistånds- och utrikeshandelsminister Johan Forssell Saudiarabiens huvudstad Riyadh för möten med den saudiska regeringen och deltagande i den internationella innovationskonferensen Future Investment Initiative.

Besökets syfte är att ytterligare stärka handelsrelationen mellan Sverige och Saudiarabien.

– Saudiarabien är Sveriges största exportmarknad i Mellanöstern och Nordafrika. Det pågår en genomgripande förändringsprocessen för den gröna omställningen i landet och här finns stora möjligheter för svenska företag att bidra, inte minst till deras mål om klimatneutralitet, säger bistånds- och utrikeshandelsminister Johan Forssell.

Forssell träffar den saudiske handelsministern Majid Alkassabi, och flera andra regeringsföreträdare, för att diskutera den bilaterala handelsrelationen. Ett stort antal svenska företag är aktiva i Saudiarabien, exempelvis inom hälsosektorn, telekom, energi och transport.

– Saudiarabien är en regional dialogpartner och en tongivande aktör inom den muslimska världen. Besöket utgör en möjlighet att stärka Sveriges relationer i regionen, säger bistånds- och utrikeshandelsminister Johan Forssell.
