# Tobias Billström talar vid manifestation i Malmö

Idag, lördag den 21 oktober, talar utrikesminister Tobias Billström vid en manifestation i Malmö. Han kommer att uttrycka stöd och solidaritet med judiska invånare i Sverige efter terroristattacken mot Israel den 7 oktober som krävde 1400 människors liv och där närmare 200 personer bortfördes som gisslan.

–  Jag och regeringen har med kraft fördömt terroristorganisationen Hamas massaker på oskyldiga israeler.  Israel har rätt att försvara sig i enlighet med folkrätten. Att en sådan fruktansvärd attack på sina håll i Sverige bemötts med öppet firande på gator och torg är bisarrt och djupt beklagligt. Det är viktigt att det svenska samhället markerar mot antisemitismen som finns även i vårt land, säger utrikesminister Tobias Billström.

Syftet är även att manifestera mot det terroristattentat som en våldsbejakande extremist begick mot tre svenska fotbollssupporters, varav två dödades, i Bryssel den 16 oktober.

–   Det är oerhört tragiskt att svenskar fallit offer för ett terroristdåd. Våldsbejakande extremism är ett stort hot mot vårt öppna samhälle. Den har bland annat sin grogrund i antisemitismen och måste bekämpas med beslutsamhet, säger Tobias Billström.

Jämställdhets- och biträdande arbetsmarknadsminister Paulina Brandberg talar också vid manifestationen.
