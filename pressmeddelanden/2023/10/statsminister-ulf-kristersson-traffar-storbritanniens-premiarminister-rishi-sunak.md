# Statsminister Ulf Kristersson träffar Storbritanniens premiärminister Rishi Sunak

Fredag den 13 oktober träffar statsminister Ulf Kristersson Storbritanniens premiärminister Rishi Sunak i Visby för att underteckna ett strategiskt partnerskapsavtal mellan Storbritannien och Sverige. Ledarna ska också diskutera säkerhetspolitiska frågor som Nato och det gemensamma stödet till Ukraina.

Mötet mellan de två ledarna hålls i samband med att statsministern står värd för ett toppmöte med stats- och regeringschefer inom ramen för det regionala försvarssamarbetet Joint Expeditionary Force (JEF).

Undertecknandet av det strategiska partnerskapsavtalet är en uppföljning av statsminister Ulf Kristerssons besök i London den 19 juni 2023. Statsministern och premiärminister Rishi Sunak beslutade då att ett strategiskt partnerskap mellan länderna skulle utvecklas och signeras. Syftet är att stärka ländernas samarbete inom områden som innovation, forskning, grön omställning samt handel och investeringar. Inom säkerhet och försvar stärks det redan djupa samarbetet, bland annat inom områden som kontraterrorism och försvarsmaterielexport.
