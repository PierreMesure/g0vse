# Socialminister Jakob Forssmed till Köpenhamn för samtal om idrott och folkhälsa samt möte med WHO

Socialminister Jakob Forssmed reser på tisdag den 29 augusti till Köpenhamn. Socialministern ska bland annat besöka verksamheter som främjar rörelse och aktivitet, samtala om folkhälsofrågor med Danmarks hälsominister Sophie Løhde och träffa företrädare för WHO Europa i ett bilateralt möte.

Socialministern kommer att besöka flera verksamheter som främjar rörelse och hälsa hos såväl barn och unga som vuxna, genom att bland annat bidra till att öka tillgången till idrottsytor. Under sitt besök kommer ministern även träffa Danmarks hälsominister Sophie Løhde, besöka Sveriges ambassad i Danmark samt genomföra ett bilateralt möte med WHO Europa som representeras av Hans Kluge, Världshälsoorganisationens regiondirektör för Europa.
