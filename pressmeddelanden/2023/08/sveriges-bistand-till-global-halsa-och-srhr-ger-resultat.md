# Sveriges bistånd till global hälsa och SRHR ger resultat

I dag, torsdag den 17 augusti publiceras den årliga rapporten om Sveriges samlade bistånd inom hälsa och sexuell- och reproduktiv hälsa och rättigheter (SRHR). Sverige är en ledande aktör inom global hälsa och bidrog 2022 med sex miljarder kronor i hälsobistånd. Tillgång till vaccin och grundläggande hälso- och sjukvård, SRHR och konsekvenserna av covid-19-pandemin är viktiga fokusområden.

– Jag är stolt över Sveriges bokstavligen livsviktiga arbete inom global hälsa. Att skydda och främja människors hälsa är dessutom en viktig investering som både bidrar till ekonomisk utveckling och till en säkrare och friskare värld. Regeringen kommer att fortsätta prioritera global hälsa och SRHR, både genom biståndet och genom att vara en stark internationell röst, säger bistånds- och utrikeshandelsminister Johan Forssell.

Hälsobiståndsrapporten publiceras årligen sedan 2012 och bygger på UD:s och Sidas biståndsstatistik. Rapporten visar att Sverige under 2022 bland annat bidragit till att utbilda sjuksköterskor och barnmorskor, vaccinera barn mot mässling och andra dödliga sjukdomar samt förhindra oönskade graviditeter och osäkra aborter. Genom stöd till civilsamhällesorganisationer har Sverige även bidragit till lag- och policyförändringar som försvarar SRHR och förbjuder till exempel könsstympning.
