# Maria Mindhammar ny generaldirektör för Migrationsverket

Regeringen har i dag utsett Maria Mindhammar till ny generaldirektör för Migrationsverket. Maria Mindhammar tillträder sin tjänst den 18 september.

– Maria Mindhammar har i sina tidigare uppdrag visat på mycket god förmåga att leda förändringsarbete och utveckla verksamheter på ett strategiskt, effektivt och rättssäkert sätt. Det är egenskaper som kommer att vara centrala i det arbete som Migrationsverket ska genomföra framöver. Jag är därför mycket glad att Maria Mindhammar vill ta sig an den viktiga rollen som generaldirektör för Migrationsverket, säger migrationsminister Maria Malmer Stenergard.

Maria Mindhammar kommer närmast från uppdraget som generaldirektör för Arbetsförmedlingen och har tidigare bland annat varit regionskattechef i Skatteverket, kronodirektör i Kronofogdemyndigheten och regionchef vid Skolverket. Maria Mindhammar är jurist och hovrättsassessor.
