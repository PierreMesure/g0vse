# Carl-Oskar Bohlin tog emot betänkande om nationell samordning av försörjningsberedskapen

I dag den 30 augusti tog ministern för civilt försvar, Carl-Oskar Bohlin, emot betänkandet för Utredningen om nationell samordning av försörjningsberedskapen, från den särskilda utredaren Birgitta Böhlin. I betänkandet föreslår utredningen bland annat att Myndigheten för samhällsskydd och beredskap, MSB, ska ansvara för den nationellt samordnande funktionen för försörjningsberedskap.

Sverige behöver en ökad förmåga att hantera kris, höjd beredskap och ytterst krig. Försörjningsberedskap och samverkan med näringslivet är en av de viktigaste frågorna när Sverige återuppbygger det civila försvaret.

Regeringen tillsatte i september 2021 en utredning om nationell samordning av försörjningsberedskapen, bland annat i syfte att analysera och föreslå vilka uppgifter en ansvarsfunktion för nationell samordning av försörjningsberedskapen ska ha. Utredningen hade även i uppdrag att analysera och lämna förslag på funktionens organisation och finansiering, samt att analysera och föreslå principer och förutsättningar för fördelningen av ansvar mellan det allmänna och näringslivet.

Utredningen har nu lämnat sitt betänkande till Regeringskansliet. Däri ingår flera förslag om hur försörjningsberedskapen kan förstärkas, bland annat att MSB ska tilldelas ansvaret för den nationella samordningen.

Utifrån det rådande omvärldsläget med krig i Europa och med erfarenheterna från den senaste pandemin finns det skäl att säkerställa ett högt tempo i beredningen av utredningens förslag. Vid dagens pressträff gav regeringen därför besked om förberedelser för ett regeringsuppdrag till MSB, i syfte att undersöka möjligheterna för ett snabbspår för näringslivssamverkan.

Betänkandet kommer nu att beredas inom Regeringskansliet.
