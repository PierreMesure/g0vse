# Svenskledd givarkonferens samlade in drygt 12 miljarder kronor för livräddande insatser i Jemen

Den 27 februari arrangerade Sverige tillsammans med Schweiz och FN en givarkonferens för den humanitära krisen i Jemen. Bistånds- och utrikeshandelsminister Johan Forssell, FN:s generalsekreterare António Guterres och Schweiz utrikesminister Ignazio Cassis stod värdar för konferensen som sammanlagt samlade in drygt 12 miljarder kronor till livräddande insatser. Sverige tillkännagav ett bidrag om 270 miljoner kronor.

– Sverige fortsätter sitt globala humanitära engagemang för de allra mest utsatta. Vi stödjer FN:s arbete i landet, såväl humanitärt som de politiska ansträngningarna för att nå ett slut på konflikten, säger bistånd- och utrikeshandelsminister Johan Forssell.

Det är sjätte gången Sverige och Schweiz står medvärdar för givarkonferensen. Den arrangeras årligen i syfte att mobilisera internationellt stöd till det FN-ledda humanitära arbetet i Jemen. I landet pågår en av världens mest omfattande humanitära kriser, med över 21 miljoner människor i behov av humanitärt stöd under 2023 och över sex miljoner människor som lever på gränsen till svält.

Konferensen ägde rum i Genève med deltagande av ministrar från flera stora givarländer, däribland Tysklands utrikesminister Annalena Baerbock och USA:s utrikesminister Antony Blinken.
