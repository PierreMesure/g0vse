# Lena Rådström Baastad ny landshövding i Örebro län

Regeringen har utsett Lena Rådström Baastad till ny landshövding i Örebro län. Lena Rådström Baastads förordnande som landshövding och chef för Länsstyrelsen i Örebro län gäller från och med den 1 mars 2023 till och med den 28 februari 2029.

– Lena Rådström Baastad är en person med omfattande erfarenhet av kommunal verksamhet. Hennes erfarenheter som kommunalråd och som partisekreterare kommer att vara en tillgång för invånarna i Örebro län. Jag är glad att Lena Rådström Baastad har tackat ja till uppdraget som ny landshövding i Örebro län, säger civilminister Erik Slottner.

Lena Rådström Baastad är född 1974 och utbildad personalvetare. Mellan 2006 och 2016 var Rådström Baastad kommunalråd och därefter kommunstyrelseordförande. Hon var under fem år också partisekreterare.
