# EU antar nya sanktioner mot Ryssland

I samband med årsdagen av Rysslands fullskaliga invasion av Ukraina skärper EU sanktionerna mot Ryssland. Det är det första sanktionspaketet som antas under Sveriges EU-ordförandeskap. De nya sanktionerna består bland annat av en utökning av exportförbudet på teknik och industrivaror som är vitala för den ryska ekonomin eller krigsförmågan.

Sanktionerna utökas till att omfatta komponenter som kan användas i ryska vapensystem.  Sanktionerna riktas nu inte bara mot Ryssland utan även mot Iran. För att försäkra att dessa komponenter inte hittar andra vägar till Ryssland utökas exportförbudet även till att omfatta bland annat delar av Irans revolutionsgarde som har levererat de robotar som används i attackerna mot civil infrastruktur i Ukraina.

– Vårt stöd för Ukraina är starkare än någonsin. Med det tionde sanktionspaketet visar EU fortsatt handlingskraft med flera robusta åtgärder som slår hårt mot rysk ekonomi och krigsförmåga. Fortsatt stöd till Ukraina är det svenska EU-ordförandeskapets viktigaste prioritering, säger statsminister Ulf Kristersson.

Utöver de ekonomiska sanktionerna utvidgas sanktionslistningarna med nästan 100 personer och enheter. Sanktionerna riktas mot bland annat militära och politiska beslutsfattare, företag som stödjer eller verkar inom militärindustrin samt befälhavare inom Wagnergruppen. Dessutom förbjuds transaktioner med några av Ryssland största banker.
