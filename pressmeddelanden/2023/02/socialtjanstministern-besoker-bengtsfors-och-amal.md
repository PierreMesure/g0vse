# Socialtjänstministern besöker Bengtsfors och Åmål

Socialtjänstminister Camilla Waltersson Grönvall besöker under måndagens förmiddag Bengtsfors för att få information om den gemensamma organisation som Bengtsfors–Mellerud har för socialtjänsten. Hon kommer också att diskutera framtidens utmaningar och möjligheter för personer med missbruk/beroende-problematik samt psykisk ohälsa och tidiga samordnade insatser för barn och unga.

Under eftermiddagen reser socialtjänstministern till Åmål där hon kommer att lära sig mer om Ungvux/Samvux/UPH primärvård/öppenvårdspsykiatri.

Camilla Waltersson Grönvall kommer att finnas tillgänglig för media under dagen. Kontakta presskontakten nedan för tid.

- Det är viktigt för mig att träffa kommuner runt om i landet för att ta del av erfarenheter, framgångsfaktorer och utmaningar i deras arbete med att stödja barn och föräldrar. Alla barn i Sverige har rätt till en trygg och ljus framtid och regeringen sätter alltid barnen i första rum, säger Camilla Waltersson Grönvall, socialtjänstminister.

Ministern besöker regelbundet kommuner i landet för att få kännedom om goda exempel på verksamheter som lyckats med det förebyggande arbetet, men träffar också socialtjänster som brottas med stora utmaningar. Genom besöken kan socialtjänstministern skapa en bild av läget runt om i landet. Det är också bra underlag i arbetet med en ny socialtjänstlag.
