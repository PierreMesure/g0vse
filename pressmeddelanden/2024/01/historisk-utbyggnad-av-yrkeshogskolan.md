# Historisk utbyggnad av yrkeshögskolan

Regeringen föreslog i budgetpropositionen för 2024 att antalet utbildningsplatser inom yrkeshögskolan ska öka för att möta de fortsatt stora kompetensbehoven i hela Sverige, möjliggöra omställning och främja matchningen på arbetsmarknaden. I dag meddelade Myndigheten för yrkeshögskolan (MYH) att man beviljat mer än 40 000 nya utbildningsplatser på 477 utbildningar, varav 124 inom utbildningsområdet Teknik och tillverkning.

– Det är mycket viktigt för Sveriges konkurrenskraft att vi nu möter den ökade efterfrågan på kompetens inom bland annat grön omställning och teknik. Tillgång till personal med rätt kompetens är dessutom viktigt för att fortsatt attrahera nya näringslivsinvesteringar. Denna satsning innebär att fler än någonsin får möjlighet att studera på yrkeshögskolan, säger utbildningsminister Mats Persson.
