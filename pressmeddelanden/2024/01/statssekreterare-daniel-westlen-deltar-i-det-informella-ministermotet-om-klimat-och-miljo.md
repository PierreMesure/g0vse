# Statssekreterare Daniel Westlén deltar i det informella ministermötet om klimat och miljö

Den 15 och 16 januari möts EU:s klimat- och miljöministrar vid ett informellt ministermöte i Bryssel. På agendan står bland annat klimatanpassning och resiliens, förutsättningar för en socialt rättvis klimatomställning samt framtidens cirkulära ekonomi.

Då klimat- och miljöministern inte har möjlighet att närvara, reser statssekreterare Daniel Westlén till Bryssel för att representera Sverige vid EU:s informella ministermöte. Mötet är det första för klimat- och miljöministrarna under det nya belgiska EU-ordförandeskapet.

Vid mötet kommer ministrarna att diskutera utkastet till en första EU-gemensam klimat- och sårbarhetsanalys. Rapporten som bland annat har tagits fram av Europeiska miljöbyrån fokuserar på de risker för Europa som har uppstått eller förvärrats av klimatförändringarna.

Klimat- och miljöministrarna kommer också att diskutera ett möjligt policyramverk för en rättvis klimatomställning, samt den framtida utvecklingen av den cirkulära ekonomin.

Inga formella beslut tas vid EU:s informella ministermöten.
