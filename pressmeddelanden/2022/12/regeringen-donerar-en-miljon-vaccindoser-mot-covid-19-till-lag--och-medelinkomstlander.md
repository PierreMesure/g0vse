# Regeringen donerar en miljon vaccindoser mot covid-19 till låg- och medelinkomstländer

Regeringen har i dag beslutat att donera en miljon doser vaccin mot covid-19 av märket Pfizer/BioNTech till det globala vaccinsamarbetet Covax. Sverige har därmed donerat totalt drygt 15 miljoner doser och bidragit med över två miljarder kronor till globala vaccininsatser mot covid-19. Detta arbete räddar liv och skapar förutsättningar för mer jämlik hälsa. Donationen påverkar inte möjligheten för den svenska befolkningen att vaccinera sig.

- Vårt stöd till Covax är livsviktigt. Tack vare Sveriges donation kan invånare i låg- och medelinkomstländer ges påfyllnadsdoser med samma typ av vaccin som ingår i den pågående svenska vaccinationskampanjen, säger bistånds- och utrikeshandelsminister Johan Forssell.

Globalt har 71 procent av världens befolkning fått minst en vaccindos mot covid-19. I låginkomstländer är andelen 23 procent och trots att vaccinationstakten ökat de senaste månaderna förblir den väsentligt längre än i höginkomstländer. Omkring fyra miljoner doser ges dagligen världen över. Totalt har 12,8 miljarder doser administrerats. Regeringen står beredd att donera fler doser till länder som har kapacitet att vaccinera sin befolkning.
