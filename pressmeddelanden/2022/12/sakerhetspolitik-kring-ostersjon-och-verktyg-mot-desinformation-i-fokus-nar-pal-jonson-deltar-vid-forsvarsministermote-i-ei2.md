# Säkerhetspolitik kring Östersjön och verktyg mot desinformation i fokus när Pål Jonson deltar vid försvarsministermöte i EI2

Den 7 december möter försvarsminister Pål Jonson sina ministerkollegor i Oslo inom ramen för European Intervention Initiative (EI2). EI2 är ett försvarssamarbete som möjliggör diskussion om olika säkerhetspolitiska frågeställningar kopplat till gemensamma insatsområden och säkerhetsutmaningar.

På mötet kommer ministrarna att genomföra en scenario-baserad diskussion. Momentet syftar till att stimulera diskussionen inom EI2-formatet och identifiera behov av att lyfta nya frågeställningar inom samarbetet. Scenariot utspelar sig främst i Östersjöregionen och Sveriges och Finlands ansökan om Natomedlemskap kommer att finnas med som en faktor.

– Sverige välkomnar att EI2 uppmärksammar säkerhetssituationen i vår region och följderna av Sveriges och Finlands ansökan om Natomedlemskap. Jag ser fram emot att ta del av de andra medlemsstaternas tankar och perspektiv under den scenario-baserade diskussionen, säger försvarsminister Pål Jonson.

Medlemsstaterna kommer även att diskutera olika strategiska säkerhetspolitiska frågor, bland annat kriget i Ukraina och dess påverkan på Europa. Sverige och Finland kommer tillsammans presentera resultaten från den arbetsgrupp om desinformation som Sverige och Finland gemensamt har lett.
