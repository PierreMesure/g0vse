# Organiserad brottslighet i fokus när justitieminister Gunnar Strömmer besöker Göteborg

I dag, onsdag den 14 december, reser justitieminister Gunnar Strömmer till Göteborg. Statsrådet kommer där att göra verksamhetsbesök hos Ekobrottsmyndigheten, Tullverket och Polismyndigheten. Fokus för besöken är myndigheternas arbete mot organiserad brottslighet.

Dagen inleds på Ekobrottsmyndigheten som är en specialistmyndighet inom åklagarväsendet som ansvarar för bekämpning av ekonomisk brottslighet och har ett samordnande ansvar för andra myndigheters insatser på området.

Därefter besöker Gunnar Strömmer Tullverket i Göteborgs hamn. Statsrådet kommer informeras om Tullverkets brottsbekämpande verksamhet och få en förevisning av en kontrollplats.

Avslutningsvis träffar Gunnar Strömmer representanter för polisområde Storgöteborg och lokalpolisområde Storgöteborg Hisingen. De kommer att berätta mer om polisens förebyggande av gängrelaterat våld, kriminella nätverk och arbetet i utsatta områden.

För intervjuförfrågningar, kontakta pressekreterare Caroline Opsahl.
