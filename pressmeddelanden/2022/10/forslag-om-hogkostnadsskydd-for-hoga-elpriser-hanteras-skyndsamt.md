# Förslag om högkostnadsskydd för höga elpriser hanteras skyndsamt

Regeringen har idag tagit emot en begäran från Svenska kraftnät om att ta fram en lösning på hur ett stöd till elanvändare för höga elpriser ska kunna betalas ut till elkunderna. Bakgrunden är att Svenska kraftnät idag har ansökt hos Energimarknadsinspektionen om att få använda så kallade flaskhalsintäkter till att finansiera ett sådant stöd.

– Jag välkomnar den ansökan som Svenska kraftnät presenterat idag och som beskriver hur så kallade flaskhalsintäkterna kan användas som ett högkostnadsskydd för höga elpriser. Nu väntar en oberoende prövning av ansökan hos Energimarknadsinspektionen, säger statsminister Ulf Kristersson.

– Parallellt med Energimarknadsinspektionens handläggning tar regeringen nu skyndsamt fram en lösning för hur stödet ska kunna betalas ut till elkunderna, ett arbete som har högsta prioritet, säger energi- och näringsminister Ebba Busch.

I Svenska kraftnäts ansökan till Energimarknadsinspektionen finns förslag på hur stödet kan utformas, men inte hur det ska betalas ut till elkunderna. Därför har myndigheten nu bett regeringen att bistå med att ta fram en sådan lösning.
