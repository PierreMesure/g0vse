# Försvarsminister Pål Jonson deltar i Halifax International Security Forum i Kanada

(Ny version) Fredagen den 18 november reser försvarsminister Pål Jonson till Kanada för att delta i Halifax International Security Forum (HISF) den 18-19 november.

Halifax International Security Forum är ett årligt återkommande forum som äger rum i Halifax i Kanada. HISF är en av världens främsta säkerhetskonferenser och samlar en rad ledande beslutsfattare, högre militärofficerare, tjänstemän, ledamöter från amerikanska kongressen, globala industriledare, renommerade journalister samt strateger.

Under konferensen kommer försvarsminister Jonson att träffa bland annat Kanadas försvarsminister Anita Anand för ett bilateralt möte, USA:s försvarsminister Lloyd III Austin, amerikanska kongressledamöter och Schweiz försvarsminister Viola Amherd.

Försvarsministern deltar även på en sluten middagssession tillsammans med överbefälhavare Michael Bydén, Ukrainas vice-premiärminister för europeisk och euroatlantisk integration Olga Stefanisjyna samt Lettlands nationella säkerhetsrådgivare Jānis Kažociņš.
