# Försvarsminister Pål Jonson deltar i EU:s försvarsministermöte

Tisdag den 15 november deltar försvarsminister Pål Jonson i EU:s försvarsministermöte som äger rum i Bryssel.

Under mötet väntas EU:s höga representant Josep Borrell informera om aktuella frågor på det säkerhets- och försvarspolitiska området. Försvarsministrarna förväntas diskutera stöd till Ukraina, militär förmågeutveckling i Europa och förhållandet mellan de olika försvarsinitiativen i EU.

Efter mötet förväntas försvarsministrarna genomföra en informell lunchdiskussion om Rysslands aggression mot Ukraina. Natos generalsekreterare Jens Stoltenberg deltar, liksom Ukrainas försvarsminister Oleksii Reznikov som deltar via videolänk.
