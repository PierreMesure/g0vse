# Ökad solidaritet på den europeiska gasmarknaden i fokus vid rådsmötet i Bryssel

Torsdagen den 24 november deltar EU-ländernas energiministrar vid ett extrainsatt möte i TTE-rådet. Ministrarna ska bland annat enas om krisåtgärder för gasmarknaden.

De föreslagna åtgärderna handlar bland annat om ökad samordning av gasinköp, utbyte av gas över gränserna och tillförlitliga prisriktvärden. I kombination med de tillfälliga nödåtgärder som tidigare har beslutats kommer de nya tilläggen att öka stabiliteten på den europeiska gasmarknaden samtidigt som EU:s försörjningstrygghet stärks.

Under mötet ska ministrarna även nå en politisk överenskommelse om tillfälliga regler för att påskynda utbyggnaden av förnybar energi.

Under mötet representeras Sverige av Daniel Liljeberg, statssekreterare hos energi- och näringsminister Ebba Busch.
