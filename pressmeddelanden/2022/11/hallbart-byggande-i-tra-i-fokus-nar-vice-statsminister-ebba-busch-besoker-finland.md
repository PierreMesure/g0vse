# Hållbart byggande i trä i fokus när vice statsminister Ebba Busch besöker Finland

Torsdagen den 24 november besöker vice statsminister Ebba Busch Esbo för att delta vid evenemanget Into the Woods. Evenemanget är en del av initiativet Ett nytt europeiskt Bauhaus och har till syfte att samla europeiska beslutsfattare för att föra diskussioner om hållbar utveckling och skogens betydelse för den byggda miljön.

Temat för dagen är hur hållbart skogsbruk och byggande i trä kan bidra till att nå klimatmålen.

Mötet hålls på initiativ av EU-kommissionen och finska miljöministeriet mot bakgrund av de utmaningar som EU:s klimatmål innebär och de potentiella möjligheter som ett hållbart byggande i trä kan innebära för att nå målen. Utgångspunkten är att skogar kan ge både inspiration och material för hållbart byggande samtidigt som man främjar biologisk mångfald och kolsänkor. Skogsbruk är förknippat med en rad utmaningar för miljön, men ett hållbart skogsbruk kan även vara en del av lösningen på klimatutmaningen.

Vid mötet deltar även EU-kommissionens president Ursula von der Leyen, Finlands statsminister Sanna Marin, Estlands premiärminister Kaja Kallas samt ett stort antal experter och företrädare för skogs-, bygg- och arkitekturbranscherna.
