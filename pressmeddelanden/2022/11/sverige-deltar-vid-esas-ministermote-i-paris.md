# Sverige deltar vid ESA:s ministermöte i Paris

Den 22–23 november arrangerar den europeiska rymdorganisationen ESA (European Space Agency) ett ministermöte i Paris, Frankrike. I anslutning till ministermötet kommer även nästa grupp astronauter att kungöras. Maria Nilsson, statssekreterare hos utbildningsminister Mats Persson, kommer att leda den svenska delegationen vid mötet.

Sverige har varit medlemmar i den mellanstatliga organisationen ESA sedan den grundades 1975. Organisationen har i dag 22 medlemsstater. ESA är huvudleverantör till de stora rymdprogrammen i EU och utförare av olika forskningsmissioner till bland annat Mars och yttre rymden. ESA förser också den internationella rymdstationen ISS med europeiska astronauter. Vid ministermötet, som äger rum vart tredje år, fattas beslut om budget och program för de kommande 3–5 åren.
