# Nigeria - avrådan

Utrikesdepartementet har beslutat att skärpa avrådan för Nigeria. Ändringen innebär att delstaten Anambra nu också omfattas av avrådan från icke-nödvändiga resor.

Beslutet fattades den 26 maj 2023 med anledning av ett försämrat säkerhetsläge. Följande avrådan gäller:

Med anledning av säkerhetsläget avråder Utrikesdepartementet från alla resor till delstaterna Adamawa, Borno, Gombe, Imo, Kaduna, Katsina, Niger, Yobe och Zamfara samt kust- och flodnära områden i de i Nigerdeltat belägna delstaterna Akwa Ibom, Bayelsa, Delta, Cross River och Rivers. Undantaget är staden Port Harcourt i delstaten Rivers som ej omfattas av avrådan från alla resor.

Vidare avråder Utrikesdepartementet från icke-nödvändiga resor till delstaterna Abia, Anambra, Bauchi, Jigawa, Kano, Kogi, Kwara, Plateau, Sokoto, Taraba samt 20 km från landgränsen mot Niger i delstaten Kebbi. Utrikesdepartementet avråder även från icke-nödvändiga resor till övriga delar av delstaterna Bayelsa, Delta och Rivers.

Avrådan gäller tills vidare.
